VII.

Van suster elsebe hasenbroecks,

HEt was een eerbaer man toe oldenzel, genoemt werner van delden Ende hadde een eerbaer wijf, genoemt gertruyt van denen. Dese weren seer rijke ende ock seer werlick. Ende sie hadden een deel kinder toe samen, van welken elsebe die ionxte was ende seer schone ende bequame. Ende was van xij yaren ende noch onbesorget ende die moder hadde sie liever dan hoer ander kinder. Die vader was een oelt man van c ende xiij yaren. Hijr omme was die moder besorget weert dat sie voer den vader storve, dat dan elsebe soe wal niet besorget en solde warden. Ende sie was seer vlijtich enen persoen te sueken, die bequame was hore dochter inder echtschap toe te voegen. Doe was daer een eersam bequame iongelinck, genoemt Roloef hasenbroeck; desen waert sie ondertrouwet. Ende sie leveden te samen seer liefelijc ende sie volgeden hore natuyren in allent dat hem genoechlick was Nochtans in alre eersamheit myt gueder geselschap der ridderschap ende der groeter luyden. Ende des en was hem geen verdriet dach noch nacht in brassen ende in spoelen, wat sie bedencken conden.

Sie was iij iaer of daer ommetrynt dat sie geene kinder en kreech, ende dat was hoer al swaer. Ende hijr omme versochte sij onse lieve vrouwe ten eensedel, op dat sie hoer vruchtbaerheit verwerven solde, als sie dede. Ende doe sie quam voer onser sueter vrouwen belde, doe waert sie myt also groter graciën begavet, dat sie medallen van hoer selven quam. Ende des gelijkes begavede sie onse lieve here vaeke op anderen tijden, als sie hoer herte een weynich tot hem kierde Recht of hij seggen wolde: ‘smaeket ende gevoelt, hoe vele ende veer bavengaende genoechliker dat ic bin dan enyghe tijtlike genoechte. Hijr omme laet af van dijnre onbecander geckheit, daer gy u toe gevet ende soe seer mede becummert sijt.’ Mer die godlike genoechte ende walluste en mochte dat vleyschelike herte noch niet trecken totten zaligen leven, daer hij sie toe vercaren hadde Mer sie moste daer toe comen overmyds eenre scharper roeden, als sie ock dede. Want onse suete mynlike here ihesus, die een groet wijs medecus is baven alle meysteren, die gaf hem vlijtelijck tot deser zieker zielen om sie toe genesen Ende hij berovede sie van der oersaeken die hoer hinderlick weren an onsen lieven heren toe dienen Want hij haelde alre iersten horen man myt enen haestigen doet, welck hoer seer swaer was.

Doe hadde sie noch enen brueder, genoemt here iohan van delden, dat een eerbaer wijs man was, ende was pastoer toe oldenzel Ende hij was noch een yonck man tusschen xxx ende xl yaren. Dese guede man waert vervullet mytten godliken anxte, also dat hij een inslach kreech sijn leven toe beteren. Ende hij toech toe monichuysen ende toende daer sine begheerte ende dat opset sijns herten ende begeerde hoer geselschap. Ende sie vielen hem seer suetelick ende consentierden hem ene stede. Ende als hij dit vercregen hadde, soe toech hij weder te huys, om sijn dinghe te schicken Ende onder des soe toende hij sijnre suster elseben sijn opset ende vuricheit. Als sie dit hoerde, soe waert sie seer drovych ende sprack als ene, die den geest godes noch niet en hadde, ende segede: ‘Doe gy dat, soe en wil ic u nummer voer mynen brueder holden,’ doe segede hij al suetelike weder: ‘Suster, ic wil altoes u brueder blijven,’ ende sie schreyden seer hertelijc te samen.

Ende want elsbe noch soe yonck ende schone was, soe was hij al wat besorget dat hij sie also solde laten. Hijr omme soe toech hij toe deventer tot here florens, seggende hem sijn opset ende die becummeringe die hij hadde van sijnre suster. Ende here florens hiet hem sijn opset toe vollenbrengen ende segede: onse lieve here mochte sijnre suster ock gracie geven. Dese guede man dede na here florens raet ende toech heen ende beval sijn suster onsen lieven heren. Hij quam toe monychuysen ende nam die hillige oerde devoetelic an myt groter devociën ende mynnen Ende genck voert in allen doegeden, ende niet lange na sijnre professiën soe waert hij daer procratoer. Ende cort daer na waert hij prioer gecaren in een ander cloester by wesel, dat genoemt is ‘ter graven’. Daer reygeerde hij dat cloester also goddienstelick ende suetelick, dat hij gemynnet waert van hem allen ende van allen gueden menschen.

Niet lange daer na dat here iohan van delden toe cloester genck, soe begonde die gracie godes Elseben herten te ruren, also dat sie dachte hoer leven te beteren, ende penytencie te doen voer hoer sunden, des hoer seer wal noet was. Ende sie verwarf ten iersten een haren heemde om hoer vleysch onder te doen. Sie vaste, sij bede, sij gaf den armen, ende voert deser gelijck pijnde sie te doen ende soe wat sij becande guet gedaen te wesen. Ende bynnen dat ierste yaer dat hoer brueder toe cloester gegaen was, soe toech sij tot hem myt horen vrenden Ende sie sprack hem allene toe ende gaf hem horen syn toe cennen Ende segede hem onder ander woerde dat sij onsen lieven heren dienen wolde onder gueden menschen. Ende als hij dit hoerde, waert hi seer verblijt ende vragede hoer, oft hoer ock eernst weer. Doe antwoerde sij: ‘ya, dat mene ic also ende begeert.’ Doe sprack hij wt enen vollen herten ende segede, ‘suster, doe gy dat, soe en mogedy nummermeer bet doen.’ Ende hij segede hoer van deventer dat daer vele gueder menschen wonden, ende sunderlinge prijsde hij hoer die susteren van meyster gerijdes huys, ende segede hoer daer vele guedes van Welck sij myt groter begeerten ende genoechten hoerde, ende het bleef ock in horen herten. Sie gesunde horen bruder ende toech weder te huys. Ende die brueder vertelde sijnen pryor sijnre suster wille, ende die pryor waert geruert van den hilligen geest ende toech toe deventer totten vaders ende verwaerdet also, als sij daer queme, datmen hoer anwijsinge solde doen.

Hoer brueder hadde hoer een boeck mede gedaen, om dat sie daer in lesen solde. Ende als sij dat boeck op dede, soe gemoete hoer terstont dit punte: ‘Ene weduwe, die in weelden levet, die is doet.’ Ende dit genck hoer ten herten, want van dier tijt soe schude sie alle werschap ende geselschap. Ende tot dat celijcyum dat sie droech, soe droech sij ock ervten in hoer schoen om hoer penytencie te vermeren.

Ende voert soe schicte sie al heymelike hoer dinge als sie best mochte; want haddent hoer vrende vernamen, sie en haddent hoer niet gegont. Ende doe hadde sie noch drie levendige kinderkens, die noch al ionck weren Want dat ene was van vij yaren, dat ander van vj yaren, ende dat derde van v iaren Ende die twie weren megdekens ende dat derde een soenken. Ende hijr van waert sie al wat getoevet, dat sie hoer opset soe gerynge niet en vervulde als sie geerne gedaen hadde.

Sie hadde mennige manier van gedachten, hoe siet an setten wolde, mer hoe siet over legede, ten wolde hoer niet ten herten gaen Anders dan onder gehoersamheit te staen myt ander guede menschen Want daer was hoer herte op gefondiert ende wat hoer anders in quam, dat en was niet na horen gevoelen. Ende hoer waert van bynnen in gespraken als myt eenre levendiger stemmen, dat die raet hoer brueders die alre beste weer ende dat sie den solde volgen Want hoer brueder hadde hoer geraden toe deventer te trecken ende segede hoer dat hiet an die vaders also verwaren wolde, dat sij mit der vrouwen van runen wal solde comen. Ende dat was hoer wal toe willen, ende verliet hoer daer op.

Ende onse lieve here, die niet en weygert sijn hulpe den genen die hem puerlike sueken Ende niet en verlaet die gene die hij vercaren heeft hem te gebruken in tijt ende in ewicheit. Want altehant soe quam toe oldenzel ene grote sterfte van der pestelencie Also dat sie ene oersaeke creech van daer te vlien, ende scheyde van horen vrenden sonder hinder.

Sie quam toe deventer, doe men schrief m ccc ende xcvij ende sie  was van xxvj iaren Ende sie hadde myt hoer hoer drie kinderkens ende hoer maeghet. Ende sie huyrde daer een huys, daer sie in wonden, ende bynnen achte dagen soe storven beyde hoer dochterkens Daer hoer onse lieve here groetelike in halp, dat sie te eer vervulde dat sie in horen herten begrepen hadde. Ende doe sie daer ene corte tijt gewont hadde, soe hoerde sie soe vele guedes seggen van den susteren van meyster gerijts huys, dat hoer mynne ende begeerte tot hem noch meerre waert Ende sie hadde geerne conschap myt hem gehad, op dat sie daer onderwijlen mochte gaen ende wat guedes van den hilligen vurigen susteren horen. Hijr omme genck sie tot eenre eersamer vrouwen, daer sie by wonde ende hoer seer vrendelic was Ende begeerde van hoer dat sie hoer wolde helpen dat sie conschap mochte crijgen myt den hilligen susteren. Die vrouwe antwaerde weder ende segede, ‘daer wil ic u wal an helpen, sie plegen my mijn doeck te werken.’ Cort hijr na soe raemden sij een tijt ende gengen daer te samen. Ende doe sie op die weer quemen, soe was daer onse weerdige vader here iohan brinckerinck overmyds der ordynancie godes Om onlede willen van tymmeren dat daer te done was, also dat hij hem beyden te gemoete quam ende hem toe sprack. Ende als hij elseben toe sprack, soe waert sij bevaren van bynnen ende van buten, also dat sij hoer anders niet en voelde dan of sie in der tegenwoerdicheit godes gestaen hadde. Ende hoer duchte recht of sie god selven wt sinen monde hoerde spreken, ende van inwendiger graciěn en merckte sie niet van der gedaenten sijns lichams. Ende onse weerdige vader gaf hoer doe oerlof totten susteren te gaen, alst hoer beliefde. Welck oerlof sie blijdelijc ontfenck, ende scheyde doe wal getroestet van hem ende doe voert makede sie hoer wanderinge vaeke mytten susteren.

Niet lange hijr na soe gaf sie hoer altemale onder onsen vader na sinen willen te doen ende te laten. Ende sie liet hoer bier ende al dat sie behovede van den susteren halen, ende dat schrief sie, om dat siet betalen wolde, als sie hoer rente boerde. Ende op een tijt als sie hoer rente geboert hadde, soe quam sie in die weer omme myt onsen weerdigen vader here iohan brinckerinck te rekenen. Ende het waert hem te weten gedaen dat sie myt hem rekenen wolde. Doe ontboet hij hoer wt enen vollen goddienstigen herten, als sine manieren weren, dattet geen noet en weer mit hem te rekenen, want al dat hoer weer sijn. Als sie dit hoerde, soe ontfenck siet myt alsulken geeste alst hoer ontbaden waert. Ende al yubelierende genck sie weder te huys, ende hoer geest waert altemale barnende om die grote vryheit, die hij hoer daer in bewees. Als sie dus vroelick weder toe huys gecomen was, soe legede sie dese antwaerde vaeke over in horen herten dat alle dat hore sijne weer. Ende wt deser vuricheit soe liet sie hem brengen iiij kisten, daer alle hoer beste cleynoden in weren, om dat hij dat sijne segede te wesen. Daer waert die hillige vader noch vuriger wt ende hij wees den geenen ene stede, die sie brachte, daer men sie setten solde. Daer was ene goddienstige suster by, die dat officium hadde dat sie die armen plach te besorgen myt heemden ende ander lijnen gewaede. Dese suster genck tot here iohan horen vader ende bat hem, of daer yeet in weer dat hoer dienen mochte, dat hij hoer dat toe schicken wolde. Ende dat was den hilligen vader seer genoechlick te hoeren, ende lavede hoer dat sij daer by solde wesen, als men die kisten op dede. Ene corte tijt hijr na soe genck hij myt elsebe hasenbroecks ende mytter meysterschen ende myt der voerseyder suster ende op dede die kisten ende besach wat daer in was. Ende in een van den kisten was lijnen doeck ende vlas ende garen. Ende hijr was der suster seer lieve toe, die die armen hadde te besorgen; want sie kreech al dat doeck ende dat garen, waer of sie seer dancber was Ende sie viel dicke myt ghevoelden handen op hoer knien, van groter dancberheit.

Hijr wt is te merken die puer menynge die elsebe hadde tot onsen lieven heren, daer sie hoer selven ende alle dinck soe grondelike om over gaf. Dit was een guet vast fondament, daer sie voert starcklijc op tymmeren solde, dat costelike werck der doechden Als hoer leven ende wanderinge doe voert an wal bewijsede Als in groter oetmodicheit, gelatenheit ende mynnen, ende in groter begeerten te wanderen den conyncliken wech der gehoersamheit In herteliker mynnen tot onsen lieven heren ende tot allen doechden. Want die hillige geest was hoer meyster, die sie haestelike leerde, wes leringe gaet baven alle menschelike leringe Want sie waert te hant ene reygeerster van anderen menschen, die hem bekieren wolden.

Het was ene gewoente tot meyster gerijtes huys, dat soe wat personen dat daer quemen om hem te bekieren Wes wanderinge ende leven sie niet en becanden Die lieten sie ierst myt gueden goddienstigen luyden wonnen, omme te ondervynden of sie ock nutte weren tot enen geesteliken leven. Ende alsulke personen brachte men tot hoer om dier saeken willen. Dese menschen leerde ende infermierde sie meer myt horen stichtiger wanderinge ende gueden leven, dan myt velen woerden. Ende als sie dan ene corte wijle myt hoer geweest hadden, soe weren sie bequame ontfangen te warden in wat vergaderinge dat men wolde Want sie worden daer geleert te wanderen den conyncliken wech der gehoersamheit in alre oetmodicheit.

Here iohan brinckerinck hoer geestelike vader liet eens in hoer weer wat tymmeren om hoer beesten daer in te setten. Doe genck sie tot hem daer men tymmerde, ende bat hem dat hiet ummer groet genoech liete maken. Doe berichte hij sie wt goddienstiger vryheit al strackelijc ende segede hoer dat sij solde gaen ende spinnen horen rocken. Doe genck sie schemelike hen ende was gehoersam ende voert meer en dorste sie hem niet berichten. O hoe wonderlike dinge werket die mynne godes daer sie is, want het was hoer wal eer al ongesien dat sie aldus wesen solde. Mer dit was een werck des hilligen geestes.

Sie was inwendelike ghekiert totten leven ende lijden ons lieven heren, daer was hoer herte staedelike mede becummert Omme hem na te volgen van bynnen ende van buten na horen vermoegen myt groter mynnen ende herteliker dancberheit sijnre mynnen ende waldaden Daer sie sunderlinge gracie mede verdiende ende vercreech van onsen lieven heren.

Op een tijt was sie toe kerken ende onder myssen voer die ellevacie waert sie denckende op hoer soenken, dat een kint was van v of vj iaren, dat doe allene te huys was Ende sie hadde anxt dattet gebreck mochte hebben, het was hoer swaer wt der kerken te gaen. Mer hoe noede dat siet gedaen hadde, sie en dorstes niet laten Ende genck hen ende dede hem sijn gerack ende genck doe weder ter kerken. Ende recht als sie daer weder quam, soe was onser god gheboert. Doe sloech sie hoer devoetelike neder by den altaer daermen die mysse dede, ende kierde hoer devoetelike tot onsen lieven heren. Soe gevoelde sie hoer alte male overstort te wesen mytten heyten durbaren bloede ons lieven heren Ihesu cristi Ende sie sach daer die engelen opten altaer wesende myt groter reverenciën by dat weerdige licham cristi Ende sie segen seer sorchvoldelick in den kelic, daer in was dat preciose durbaer bloet cristi. Hijr van waert sie myt soe groter graciën van bynnen bestort, soe dat sie geheel van hoer selven quam. Och, wat vermach dat inwendige toekier tot onsen lieven heren!

Dese iij hillige ende vurige personen, als die vrouwe van vreden, die vrouwe van runen ende elsebe hasenbroecks gengen seer vurichlike voert in doegeden ende in hilligen leven. Ende hoe sie den lichte nare quemen, hoe sie noch liever nare geweest hadden. Ende sie hadden alle drie grote begeerte te leven ende te sterven by gueden menschen onder gehoersamheit Ende sie plegen vaeke die begeerte hoers herten horen vader here iohan brinckerinck hijrvan te seggen. Hijr van waert die hillige vader van bynnen ontsteken, anmerckende die vurighe begeerten deser hilliger personen, ende opsette noch een ander cloester te stichten Op dat hij onsen lieven heren vele zielen mocht gewinnen ende daer in vergaderen soe wal die wedewen als die ionferen. Ende al te hant soe versach hij ene stede hijr ten diepenveen, ende die pijnde hij hem te vercrijgen myt gelde ende myt oerlof, als daer toe behoerde Dat men bet vinden mach in ons vaders here iohan brinckeryncks leven.

Int yaer ons heren m cccc ende j soe began hiet hijr des vrydagen na des hilligen sacramentes dach, die doe was op sante mercellijn ende petrus dach, myt groter vuricheit. Ende doe dit elsebe vernam, soe waert sie seer blijde, ende brachte hem een groet deel ongeteldes geldes, om dat cloester mede toe tymmeren Ende ock soe plach sij hoer dienstmaghet daer te senden om te helpen arbeyden. Ende doe sie dat gelt onsen vader dede, segede hij tot hoer: ‘Elsebe, meendyt ock,’ dit vragede hij hoer wt groten verwonderen. Doe segede sie, ‘ya ic, here, ick meent ummer.’ Doe segede hij: ‘ic wil daer onbehaelt van wesen.’ Dit seyde hij daer omme, want hij anxt hadde dat siet daer omme dede dat sie daer gerne gewont hadde Want diepenvene en was noch en solde hem nu noch nummeer veyle wesen. Ende dat quam hem wt goddienstiger rechtverdicheit Mer hoer menynge was puerlike onse lieve here.

Ende als dan ten diepenveen wat armer hutkens op geslagen weren van tune, geleemt myt cleye, soe datmen daer in wonen mochte Soe sande hij daer drie susteren van meyster gerijts huys Als suster hille sonderlants, die namaels daer die ierste recktricx waert Die ander hiete suster griete dagens, ende die derde gese boevynck.

Ende niet lange daerna soe quam die vrouwe van vreden ende die vrou van runen myt suster eefse hodden Ende niet lange daer na soe quam elsebe hasenbroecks ende truyde van beveren ende suster truyde van roekel ende suster griete kerstkens. Ende doe elsebe hasenbroeck daer comen solde, doe nam onse weerdige vader hoer soenken na hem ende settet ter scholen, op datter een guet man van warden solde Soe dat sie daer toe male van ontcummert waert.

Doe quam sie hijr ten diepenveen myt also groter begeerten ende devociën - want sie in horen leven lange na dit leven gestaen hadde

Ende sie angreep myt groter begeerten dat zalige cruce der penytenciën ende sochte puerlike onsen lieven heren in allen dingen. Ende sie hadde hoer natuer in haete ende stont sie weder in allen dingen, die hoer genoechlic weren naden vleysche Want sie hadde al om al gegeven ende genck vurichlike voert in allen doechden Also dat sie hijr niet lange gewont en hadde, sie en waert meystersche.

Sie was een eersam persoen ende vrome ende starck van licham ende seer goddienstich. Daer toe was sie den susteren guedertieren ende hoer selven hart ende strenge. Ende want hijr mytten iersten seer vele swaers werkes was te doen, als van tymmeren ende dier gelijck: so was sie altoes die ierste in den arbeyde Want sie plach te raden ende te graven ende in den tymmer droech sie den stien int hogeste van der kerken ende der huysen. Soe was sie van bynnen in horen herten myt gode becummert ende also verslonden in onsen lieven heren in den swaren arbeyt, dat sie waeke niet en wiste wat sie dede Mer sie volgede der suster, daer sie mede droech. Ende als sie van moetheiden wat rusten, soe was sie ende alle die susteren vlijtich dat corte tijdeken nuttelike toe te brengen Sommyge oefenden hem inder passiën ons lieven heren, sommych ander geven hem tot gebede ende richten hoer herte suetelijc op tot onsen lieven heren. Ende als dit tijtken over was, so waert een teyken gegeven: soe arbeyden sie weder an myt nyer vuricheit. Aldus goddienstelijc was hoer reygement mytten susteren in allen dingen.

Onse gemynde mater salomee was doe noch toe meyster gerijts huys meystersche, mer sie plach hijr vaeke te comen. Ende suster elsebe ende sie weren één herte ende één ziele in onsen lieven heren Ende sie liepen te samen die rechte weghe totter hoeger stat van iherusalem, myt groter vuricheit Sonder opholden, als hore beyder leven wal wt wijst.

Op een tijt soe gevyelt dat mater salome hijr gecomen was, ende sie sat int spynhuys ende las hoer getijde mytten susteren, ende sie lesen die getijde van der ewiger wijsheit myt alte groter vuricheit. Doe quam elsebe hasenbroecks daer in om ene sunderlinge saeke, die sij daer te doen hadde. Ende als si merkede dat die susteren soe vurichlike lesen, so bleef sie van genoechten een luttel staende ende hoerde toe. Ende suster salomee genck hem allen baven myt eenre eersamer vuriger stemmen. Ende suster elsebe sach myt horen wtwendigen oghen, dat wt salomen monde ene schone radye genck, seer claer ende van mennygerhande varwe Gelijck als die radyen der sonnen, als sie ierst op gaet in den claren sommer. Hijr wt waert die hillige weduwe alte vurich ende seer gestichtet Ende becande hijr wt dat barnende vurige herte der devoeter suster salomee, die ene volcomene mynnester cristi was.

Dese weerdige suster salomee sticken waert hijr na in corten yaren die ierste gecaren pryorynne ten diepenveen Ende sie was ene vruchtbaer moder gode vele zielen te wynnen, als men in horen leven vinden mach.

Int yaer ons heren m cccc ende viij doe waert dat cloester ten diepen veen geslaten myt xij susteren, die doe ghecleedet worden Welker namen by ordynanciën genoemt ende geschreven staen in dat leven ons hilligen vaders here iohan brinckerinck Van welken suster hille sonderlant die ierste rectrix was Suster griete dagens die ierste suppriorynne, Suster gertruyt monickes cantrix, suster elsebe hasenbroecks procratrix. Dese weren alle vlijtich te bewaren dat hem bevalen was. Ende suster elsebe was vlijtich te besorgen die wtwendige dinge myt alre oetmodicheit ende gehoersamheit. Mer ummer was sij vele meer besorget voer die geestelike ende inwendige dinge Want sie was een levendich exempel alre doechden. Sie was seer cleyn ende oetmodich in hoer selven ende gehoersam sonder onderscheyt Also dat hoer oversten hem wal bedencken mochten wat sie hoer segeden of doen hieten.

Grote mynne ende devocie hadde sie totter oerden ende tot al dat daer toe behoert ende ny en waert sie daer van beswaert, ock hoe dat hoer in der naturen was. Sie was van xxxvj iaren doe sie die hillige oerde an nam, ende sie was onsen lieven heren soe rechte dancber dat hij sie tot alsulken staete geropen hadde Daer sie onbequame ende onnutte toe was na horen duncken. Ende sie plach onsen lieven heren seer begeerlike te bidden dat hij dat grote werck in hoer werken wolde, daer sie voel toe cleyn toe was Ende die guedertierne here, die niemant en verlaetet, die in hem hapen ende hem sueken in allen dinge, die heeft hoer vaderlike geholpen. Want daert ons allen verwonderde, soe plach sie nacht ende dach toe choer te gaen, doe sie al baven hoer lxxxvj iaren was, ende doef ende blint geworden was. Ock genck sie stadelike te reventer, ten capittel, ende daer te blijven totten eynde toe. Ende sie was hoer selven also strenge ende hart, dat sij niet lijden en wolde dat hoer yemant leyden moste, al was sie cranck ende weekelick Ende segede dattet sunde weer dat hem yemant liete leyden, als hij vermochte te gaen.

Ende hoe grote begeerte onse lieve here in hoer hadde te rusten, dat onder vant onse weerdige pater ydocus. Want als dese hillige ziele totten hilligen sacramente genck: ende sie voer dat vinster quam om onsen lieven heren te ontfangen Soe waert hij dat hillige sacrament quijt wtter hant, dat hij al begaen waert, ende en wiste niet hoet daer omme was. Mer sie genck daer devoetelike mede heen Soe dat hiet van groten verwonderen ondersochte, ende gaf sijn vlijt daer toe te vernemen wie dat sie was. Ende hij ondervant dattet dese hillige weduwe was, ende hij merkede dit ock van sommych ander, welck hij in groter weerdicheit hadde.

Dese hillige ziele hadde ock grote mynne die hillige schrift te lesen ende dat woert godes te horen. Want daer waert hoer ziele mede gesterket ende gevoedet, gelijck als hoer licham gesterket waert van wtwendiger spijsen Want die hillige schrift is een staf, daer wy mede wanderen sullen den langen wech onser pelgrymmadsen. Ende doe hoer onse lieve here berovet hadde van den gesichte hore oghen, soe dat sie die hillige schrift niet lesen en conde Doe plach sie sommyge susteren te bidden, die hoer die spijse der zielen geven, dat is: die hillige schrift lesen Want sie en mochte sie niet ontberen ende het was hoer ene genoechlike vermakinge.

Het gevyel op een tijt dat sommyge susteren al laete ten doermter quemen. Ende die sie voer suster elseben celle quemen, hoerden sie daer ene suverlike clenlike stemme seer suetelike in singende Ende dat en vermoede wy hoer niet te wesen, mer hoer hillich engel. Ende doe dit geschiet was, soe waert hoer daer van gesecht. Doe antwaerde sie van oetmodicheit ende segede: ‘o crancke herne!’ Ende dat hadde sie voer ene gewonte, als hoer wat gesecht waert dat hoer an genck ende wat lavelijc scheen Dat sie dan wat van horen gebreken plach voert te brengen wt enen oetmodigen gront.

Onse lieve here heeft seer grote dinge myt deser hilliger zielen gedaen ende heeft sie vaeke gevysitiert myt sijnre graciën, beyde inwendich ende wt wendich Dat alte lanck weer elck by sunder te vertellen.

Doe sie tot horen older gecomen was, ende xxxiij iaer procratrix geweest hadde, doe visytierde sie onse lieve here ende nam hoer dat wtwendige gesichte. In welken sie blijde ende wal te vreden was Want sie plach te seggen dat hoer leet weer dat sie hoer gesichte weder hadde, ende sie dan hoer officie weder solde hebben.

Niet lange hijr na dat hoer dit geschiet was, soe quam een meyster toe deventer, die seer vermaert was hoe wal dat hij alsulke oghen meysteren conde, dat sie weder siende worden. Ende doe dit onse gemynde mater vernam, soe was sie ende al die susteren vlijtich om suster elseben te helpen dat sie hoer gesichte weder mocht crijgen Want mater hadde sie baven alle menschen lief. Ende doe hoer mater van desen meyster segede, soe hadde siet alte noede gehad Ende hadde onsen lieven heren daer liever mede laten betien, dan enyge menschelike hulpe gesocht. Mer van groter mynnen woldet mater ummer hebben, doe was sij daer gehoersam ende geseggelic in. Ende sie leet daer seer grote pijne an ende creech also vele gesichtes weder, dat sie wechsturinge hadde. Ende die meyster stack hoer dat een oghe wt, daer sie best mede plach te sien ende daer hadde sie alte grote pijne an So dat sie plach te seggen dat sie niemant raden en wolde te doen dat sij gedaen hadde Mer dese hillige ziele hadde hoer seer sachtmodelic ende verduldelic in deser groter pijnen. 

Als sie sieck was, soe en conde men sie niet lichtelijc int sieck huys gebrengen, mer als siet wt gehoersamheit moste doen, soe genck sie daer wal een cort wijlken. Mer also geringe als sie mochte, pijnde sie hoer weder byt convent te comen.

Men secht dat gene meerre ghenoechte en is in alle der werlt dan genoechte te hebben in penytenciën te doen. Dese genoechte mach men wal seggen dat sie hadde, want sie haete hoer selven. Ende hoe si den lichte naerre quam, hoe sie bet becande den rechten wech der penitenciën in der waerheit te wanderen. Onse weerdige mater salomee plach te seggen, solde suster elsebe enich veghe vuer hebben of enige pijne lijden na deser tijt Dat solde wesen om dat sie hoer selven soe rechte strenge was. Op een tijt eert daer beslaten waert, soe was dese hillige ziele allene opter weer, ende die ander susteren wesen altesamen buten te werke Ende suster elsebe die pijnde hoer bynnen der weer te arbeyden al dat sie mochte. Ende onder ander arbeyt den sie dede, soe droech sie ock holt. Ende doe hoer dat suer waert, doe dachte sie dat sie onsen lieven heren sijn cruce wolde helpen dragen Ende sie over dachte in horen herten, hoe swaer dattet onsen lieven heren waert te dragen, ende wt hoe groter mynnen dat hiet dede Voer hoer sunden ende alre menschen sunden. Dit ende deser gelijck oefende sie in horen arbeyt ende droech vurichlike dat cruce myt horen gemynden brudegom Ihesum. Ende doe sie dat werck gedaen hadde, doe viel sij neder op hoer knien voer een altaer Ende offerde onsen lieven heren horen arbeyt op myt groter dancberheit. Ende sie waert te male ontrucket in onsen lieven heren, also dat sie te male van hoer selven quam; ende dat duerde ene guede wijle. 

Op een tijt stont die vurige vlamme in den choer myt enen op gehevenen gemoede in onsen lieven heren Ende over dachte die grote waldaden die hoer onse lieve here gedaen hadde, mit groter dancberheit. Ende doe sie aldus stont, quam sie mydallen van hoer selven. Ende doe sach sie inden geeste dat gebenedyde herte ons lieven heren, ende omme dat herte genck een schone gulden bant Ende die bant was seer claer in wonderliker manieren. Ende in dat suete mynlike herte sach sie een apene wonde, mer daer en genck geen bloet wt. Ende sie merckte dat in den gulden bant die om dat herte genck, wat geschreven was. Doe waert hoer toe gespraken als myt eenre levendiger stemmen: ‘In ewiger mynnen heb ic dy gemynt; daer omme dijnre ontbarmende heb ic dy tot my getagen.’ Van deser toesprekinge waert sie noch vuriger ende dancbare onsen lieven heren, als hoer leven ende wanderinge wal bewees. Dat suete gebenedyde herte ons lieven heren dat liet recht als eens menschen herte Mer het was brieder ende ock niet so scharp beneden, mer wat ront ende baven breet ende apen Want dat suete herte ons lieven heren is altoes apen ende breet tot zalicheit der menschen.

Suster elsebe plach ons vaeke toe vertellen: ‘Doe die hillige ende devoete priester here otte gestorven was op sante lamberts avent na compelete Ende als hij gecleedet was als daer toe behoerde dat men hem in die kiste leggen mochte, soe waerdet al laete in den avent. Ende doe hem twie priesters al singende in die kerke brachten, soe hoerde sie soe suete ende mennichvoldige stemmen singen Als of daer vele personen gesongen hadden. Ende dese stemmen luyden also hemels, also dat wi vermoeden dattet die hillige engelen weren, die gecomen weren tot des hilligen vaders wtvaert.’

Het gevyel op een tijt doe suster elsebe procratersche was, dat sie alte seer begaen was omme gelt ende genck tot mater om hoer noet te clagen. Doe die goddienstige mater salome dit hoerde, segede sie hoer dat sie toe choer solde gaen ende spreken horen procrater toe. Suster elsebe dede also ende sprack onsen lieven heren horen procrater toe. Ende der wijle dat sie hoer totten gebede gaf, soe waert een suster totten spreckvenster gehaelt. Der worden gesant x swaer gulden, ende die brachte sie mater. Doe hiet hoer mater doen dat sie opt choer solde gaen ende brengent suster elseben. Ende als suster elsbe dat gelt sach, soe waert sie seer verblijt, ende myt groter dancberheit lavede sie horen getrouwen procratoer Die hoer te hulpe gecomen hadde in hore noet ende deser gelijck is hoer wal waeker geschiet.

Dese hillige ziele was seer gemynt, beyde van geesteliken ende werliken menschen, also als die waerachtige doechden eyscheden, die sie over hoer hadde. Want sie sochte ende myende onsen lieven heren in allen dingen Ende sie liende hoer den wtwendigen dyngen mer sie gaf hoer geheel onsen lieven heren ende den inwendigen dingen.

Een luttel van velen, vergadert van den leven der hilliger devoeter weduwen elsebe hasenbroecks.