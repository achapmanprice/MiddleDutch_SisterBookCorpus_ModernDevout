(17) Van zuster Stijne van Kalker. (1422)

Dese guede suster Stijne was alten uutnemenden, vuerigen mensche tot Gode. Altoes plach si te gaen mit geneygeden hoefde ende mit enen zueten, vreedsommen, ripen ende eersommen aensichte. Ende plach in allen dingen hene te gaen, alsoft bijnae gien mensche en hadde geweest. In allen dingen pijnde si oerselven waer te nemen, ende waer dat si oerselven vant, daer liet si oer. Mit alre sorchvoldicheit pijnde si die tijt des swijgens waer te nemen; ende niet allene die tijt, in welken nyement georloft en is te spreken, mer oeck niet lichtelick en hoerde men sie spreken of callinge maken, ten hadde geweest dat oer yement wat gevraget hadde. Ende niet lichtelike en wolde si yet berichten in uutwendigen, tijtliken dingen, dat oer niet bevoelen en was; mer si liet die dinge gaen ende comen, op ende neder, ende sweech daer al stille toe, hoe datt oer oversten ordinyerden. Ende wasset dattet oer behaegede, soe verblide si oer daerin, mer en behaechdet oer niet, soe pijnde sij oer sorchvoldichlike te waeren dat si nergent giene callinge en maecte noch oer voelen uut en spreke, daer si enen anderen mede tot oer mochte trecken; mer si leet oer guedertierlick ende sweech. Mer als daer wat geschiede, dat tegen onse guede gewoenten of ynsettinge of thegen guede zeden was, dat vermaende si. Ende wasset dat sijt niet vermaenen en dorste, soe segede sijt ondertijden dengenen wal, die dat verbeteren conde, of si bat enen anderen, die dat vermaende. Mer si en maecte daer giene woerde van tegen dengenen, daert niet en diende. Al oeren zusteren was si een exempel der doechden ende genck hem voer in gehorsomheit, in oetmodicheit, in schemelheit ende in mynnen totter armoede, als wi dicke ondervonden ende oeck verwondert hebben, ende si nu inder ewicheit wal vijnden sal. Si was gesaet ende goddienstich van zeden, ende rijpe ende eersom in al oere wanderinge. Men en plach niet te hoeren, dat si oer ontschuldichde in buerten of in eernsten moede. Op alle dijnck, wat dat si dede, hadde si een guet punte, daer si oer in oeffende. Ende dicwile plach si dit punte te seggen: ‘Een geestelick mensche solde alsoe ingekiert wesen tot onsen lieven Heren, dat hi niet een doere op of toe en solde luyken of ene keerse solde ontfengen of uut doen, of een dijnck vander eenre hant in die ander solde leggen, ten solde altoes geschien mit eenrehande vuericheit ende goddienstiger andacht. Sij plach oer sonderlinge te waeren voer callinge, die gien noet en scheen te wesen, als si ten heiligen Sacramente solde gaen. Ende altoes plach si oer achte dage voer ende achte dage nae seer nouwe te hueden voer al dat oer consciëncie bevlecken of besmitten mochte. Ende gaf oer dan sonderlinge tot inwendiger oefninge; want het was een recht devoet, ingekiert mensche tot Gode. Ende hieromme, wanneer dat si mercte dat onser sommige hem soe niet en waerden nae der ontfangenisse des heiligen Sacraments, oft daervoer, alst wal behoerlick hadde geweest, dat was oer inwendelick alsoe druckelick in, datment van buten mercken mochte. Want si waerde oerselven soe nouwe, als si gebijchtet hadde tegen die hoechtijde, datt scheen dat si niet een woert en sprac sonder orlof der reeden. Ende op die hoechtijdesavende nae der lexce plach si uuten bedehuys te gaen binae mit besloetenen ogen; ende genck dan hene duycken ende schulen, opdat si joe niet en sege noch en mercte, daer si des anderen dages verbeldynge of hynder of crigen mochte in oeren gebede.
Seer gaf si oer tot sterven ende oer toeneygelicheit weder te staen; want bij oere tijt waert dat bedehuys boven dat altaer vermaelt. Ende derwile datmen daerover doende was, soe plegen sommyge zusteren van devociën te gaen ende sien dat maelsel, derwile dat die maelre hene eten was. Mer daer plach oer zuster Stijne dan omme Gods willen in te sterven, ende en woldes niet sien, eer dattet riede was. Ende hieromme, wanneer dattet gevyel dat si daer van noede bi moste hene gaen, soe loeck si oer ogen toe, ende en woldes niet ansien. Oer inwendige leven pijnde si dagelix mit sterven te vermeeren; ende hieromme, waer dat si oer quelke toe geneyget voelde ende mit synlicheiden an te hangen, dat pijnde si rechtevoert weder te staen. Het was soe godformigen mensche in oeren zeden ende in al oere wanderinghe, dat her Iohan Brinckerync, onse vader, van oer segede: het waer een exempel alre doechden ende een engels mensche.
Het gheviel, doe men die sittene makede, die noch in den bedehuys sijn, welke sittene ons gaf ende maken lyet Hermen van Delden, zuster Mette van Deldens vader, daer hiernae van gescreven is; ende want si dese guede man becostichde, soe liet hi sie maken nae synen sijnne, soedat si al wat corioes schenen te wesen nae der armoeden, de hier doe was, soedat hem onse vader her Iohan Brinckerinck eens toesegede: ‘Hermen, laet daer voert een danshuys van maken’. Ende want dan zuster Stijnen alle ondoechden myshaegeden, soe wast oer oeck contrary, dat wi dese corioese sittene solden hebben; ende hieromme ghevielt eens, dat si daer wat tegen segede, daer onse vader bi was. Ende als hi dat hoerde, soe berichte hi sie al strackelick, dat si soe berichtelick weer, ende diergelijck, soedat si schemelick enwech genck. Ende doe si henegegaen was, soedat sijs niet en hoerde, segede hi van oer tegen diegene, die daer bi weeren: ‘Ick hebbe Stijnen bestraffet, mer si heeft inder waerheit dat rechte voelen’.
Si was seer behuet oers mondes ende sonderlinge voer achterspraeke, of daer yement in vermynret mochte worden. Ende dicwile plach si dit of deserghelick te seggen: Alsoe nouwe solde hem een mensche, sonderlinge een geestelic mensche, hueden voer achterspraec, dat hi alsoe veel niet seggen en solde, dat aen eens anders gebreke schene te gaen, dat hi segede: ‘Het weer slechtes een guet mensche, en dede dat of dat’; of, ‘het weer een guet mensche, mer si en is niet strack’; ende schene daer yoe wat bi te brengen, daer men eens anders gebreke of crancheit uut mercken mochte. Ende als si dan aldus vol doechden was ende allen menschen een exempel alles guedes, soedat een ander guede zuster alsoe veel doechden van oer mercte, dat si anders gien boeck en behoefde dan oer hilige ende levendige exempel, als hiervoer geschreven is, soe waert si in gehorsomheit uutgesant toe Collen omme daer ene nye vergaderinge te helpen begynnen, ende daer bleef si ende was moder, hent dat si starf. Ende die geest segede, dat sij rusten solde van oeren arbeide, want oer guede werkesolden oer volghen.