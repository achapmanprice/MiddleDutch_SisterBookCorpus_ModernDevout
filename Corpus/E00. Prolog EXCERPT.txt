Prolog
Hier begijnt dat prologus des boeckes der susteren van sancte Agniten binnen Embrick van sancte Augustijnus reghel. Dat leuen ende wanderinghe der eerwerdigher goddienstichgher susteren toe Embrick van sancte Agniten cloester, welck cloester ghesticht ende ghefondiert is int iaer ons Heren MCCCC ende XIX.
Soe heb ic voer mij ghenamen, een wenich toe schrieuen ter eerren Gads ende der jonfer Maria, ende tot loef der gheenre die et beleeft hebben, tot stichtinghe der gheenre die nae comen, tot troest alle ghelouige zielen. Ende want ick sijmpel ende ongeleert bijn, soe begeer ic, dat die gheen, die dat leesen of hoeren, niet en versmaeden, mer dat si aen sien dat leuen ende die dochden der gheenre, die in desen boeck gheschreuen sijn: hoer ghehoersamheit ende oetmoedicheitS, hoer sachtmoedicheit ende verdulclicheit, hoer armoede ende soeberheit, hoer puer sijmpelheit ende willighe bereijtheit tot allen arbeit ende hoer vuerighe begeerte tot allen dochden. Ende hebben hoer leuen gheschiect ende gheoerdeniert nae den exempel ons lieuen here Ihesu Christe in oetmoecligher onderworpenheit hoere ouersten.