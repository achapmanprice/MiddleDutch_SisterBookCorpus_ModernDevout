(33) Van zuster Haedewich van Gelre. (1434)

Dese guede zuster Haedewich woende hier al seer vroe in den huys, als bi her Iohan vanden Gronde ons vaders tijden, soedat si oec mede een begijn ende een insetster is geweest der rechter doechden in meister Gerijts huys. Si was seer vuerich in der vermaninge, als si yet sach doen, dat tegen onse guede gewoente was. Want als si wat sach of hoerde, dat niet rechtuut en scheen te wesen, dat en conde si niet wal lijcmoedelike dragen; mer nochtan en liet sijs niet onvermaent; mer meer biddende ende vrendelike toeherdende dan strack of onmynlick, als aldus: ‘Lieve zuster, mochte gi dit om Gods willen doen of laten’, naedien dat die zake dan eyschede, ende hier hadde si sonderlinge gracie toe. Van dat si ierst totten dienste Gods gecomen was ende voert al oer leven uut, en was al oer wanderinge ende bedrijf van buten niet dan een sterven ende uutgaen oersselves dier dijnge, daer si oer quelke toe geneyget voelde. Ende hieromme en vermaende si niet myn overmids oeren stichtigen ende levendigen exempel dan overmids oeren woerden, die si van buten sprac.
Het geviel, doe si hier ierst gecomen was, dat si ene coevele hadde, die wat curioeser scheen te wesen dan ander oetmodige coevelen, soedat si daer wat ghenuechten in voelde. Doe nam si die coevele in oer hant ende genck daermede tot moder Salome Sticken, die hier doe moder was ende daernae prierine waert gemaket ten Diepen-vene. Ende als si dan bi oer quam, soe viel si oetmodelic op oer knyën ende segede: ‘Mit deser curioeser coevelen lese ic myn Pater Noster’. Doe dat moder Salome hoerde, segede si tot oer: ‘Leze gi u Pater Noster daermede, soe doet si my, ende ic wil u helpen.’ Ende doe nam si die coevele ende sneet daer boven een groet gat in, ende daer liet si doe een ander lelick stucke weder insetten. Ende doe dede si sie oer weder ende segede: ‘Nemet si nu, ende lezet u Pater Noster daermede’. Ende si nam die coevele weder ende genck blijdelike enwech, danckende onsen lieven Heren, dat si oer alsoe verwonnen hadde. Ende si versleet die gelapte coevele hent totten eynde toe.
Sij plach te seggen, dat oer op een tijt onse weerdige vader, her Iohan Brinckerinck, segede: ‘Dat een mensche weer, die alsoe de- voet weer ende oeffende hem onder myssen in den lijden ons lieven Heren, soedat hi overmyds devociën dagelix die bancke nat maecte mit tranen, weert dat hi onlijdsom worde ende volgede sijnen passiën, als hem wat beyegende, dat hem tonwillen weer, soe en waer al sijne devocie van gienre weerde, ende en solde hem niet vele vorderen in doechden in toecomender tijt.’ Alsoe rechte seer mynde si die doechde des swijgens, datmen oer selden een verloeren woert hoerde spreken, dat gien noet en scheen te wesen. Mer alsoe recht mynlick ende goddienstich was oer swijgen, dat sij daer niement swaer in en was, noch nyement en scheen daer verdriet in te hebben. Want het was al mynne, al doechde ende al guedertierenheit, dat in oer was. Ende hieromme, alsoe si was van bijnnen tot Gode, behuet tot oerselven ende stichtich tot oeren evenen menscen, alsoe stont si oec desgelikes den anderen zusteren voer, want si hadden sie in groter weerdicheit ende voelden van oer als vandengenen, die onsen lieven Heren puerlike zueket in al sijnen werken. Seer schemel ende vermydelick was si in oeren zeden ende alsoe godformych in all oere wanderinge, dat sij die zusteren, als sijs niet en hoerde, van groter weerdicheit plagen te heyten: die hilige Haedewich. Als si oer in enygen straeken woerden ontgenck, dat nochtan alte selden geschiede, soe plach si seer oetmoedelike vergiffenisse te bidden, ende sonderlinge in tegen woerdicheit der jonger zusteren, opdat si hem een guet exempel mochte geven ende gien zaeke der schandelesacie en waer.
Sij en hadde giene bevelinge noch bedrijflicheit van buten dat yet scheen te wesen, mer si plach oetmodelick uut te gaen ende haelde den verkendreck bi der straeten of ter beckerhuys, als men die gemyene cleder solde wasschen. Ende dit oetmodige werck dede si alsoe doegentlick ende vervuldet oeck mit alsulker eerweerdecheit, alsoft ene groete ende eerlike officie hadde geweest. Ende alsoe rechte behuet ende schemel was si op der straeten ende biden werliken luyden, dattet die luyde plegen te mercken ende segedent van stichticheiden voert, hoe wal dat zuster Haedewich oer ogen verwaerde, ende hoe behuet dat si weer bi ongeliken persoenen. Sij was bereit tot allen oetmodigen ende swaeren werke, ende plach dat swaerste ende onbequaemste werck te doen, doet al een oelt mensche geworden was. Ende nochtan en hoerde men oer nummermeer croenen of ander manieren van woerden uutgeven, daer men uut mercken mochte, datt oer verdroet. Mer si was daer seer vuerich ende begeerich toe, dat si oer schueren mocht vullen, van welken si leven mochte, alst gien tijt van wijnninghe wesen en solde. Sij plach gemyenlike op dat wiel te spijnnen, doe si nochtan alsoe verlaemet was van der gicht dat oer die hande beveden. Ende dit werck dede si alsoe stilleswijgende ende goddienstelick, dat si dicwile sat ende bedede oer alsoe devotelick, dat oer die tranen over die wangen nederliepen. Ende want si aldus verlaemet was, soedat si niet wal opstaen en conde, als si dan hoerde, dat die zusterkens, die bi oer op dat wiel sponnen, meer calden dan hem noetdruftich scheen te wesen, soe hadde si een stocsken bi oer, ende daer plach si sie mede op den rugge te stoeten, mer dat genck alsoe doegentlick ende mynlike toe, dat daer nyement in gequesset en waert.
Het gevyel op een tijt, dat sommyge jonge zusteren ommer wat meer calden, dan hem noet scheen te wesen. Doe si dat hoerde, vermaende si sie, als si altoes plach te doen, want die mynlike vermaninge hadde si seer in gewoenten. Ende doe segede si hem, hoe dat oer onse vader, her Iohan Brinckerinck, op een tijt leerde ende segede oer: wanneer dat si mitten zusteren calde, soe solde si van vier dijngen spreken: dat is, si solde spreken vander Hiliger Schrift of vander lexsen, die si te reventer hadde hoeren lezen, of van dat si uuter collaciën ontholden hadde, of si solden spreken vander zusteren doechden, die si van hem gehoert of gemercket hadden. Ende dit leste punte plach siselven seer in gewoenten te hebben; want als si den zusteren wat guedes plach te seggen of te leeren, soe segede si hem gemyenlick vander zuster doechden. Want soe si in oerselven neder ende oetmodich was, soe hadde si altoes van enen anderen een groet gevoelen, ende sach alle menschen wanderen alse boeme ende als calompnen der doechden. Seer nouwe hielt si dat swijgen onder die getijde in oerselven ende oec mede in enen anderen. Het gevyel op een tijt, dat een mensche van buten tot oer quam, ende was oer nychte; ende als si int spijnhuys tot oer gebracht wert, soe wasset onder lezen. Ende die mensche van buten moste soe lange swijgen, hent die getijde uute weren, soedat si oer niet eer toespreken en wolde. Mer daernae heyt si sie willecome ende was oer vrendelick, ende heyt sie bi oer gaen sitten. Siet, aldusdanich weren oer zeden: stichtich inder wanderinge, vlitich ende mynlick in der vermaninge, seer sorchvoldich, hoe sijt mitten werken ende exempel mochte bewijsen, dat si goddienstelick van enen anderen begeerde.
Seer vuerich ende devoet was si onder myssen, ende dan sach men sie alte selden uut boecken lezen. Mer si lach altoes mit gevoelden handen, verheven vander banck, ende alsoe goddienstelick ende inghekiert, dat een ander, die bi oer lach, daeruut tot ynnicheit mochte beweget worden. Doe dese hilige ziele in oere lester ziecten lach, wanttet een seer oelde zuster was, soe lach si wat lange, soedat sij oer lendene doergelegen hadde. Ende als men sie dan verbedden solde ofte te rechte leggen, soe hielt si oer wat quelke, mer si en segede niet. Ende als si dan die zusteren vermaenden, dat si lijdsom solde wesen ende en roepen soe niet, dan en segede si niet: ‘dit of dat lettet my’, daer si oer mede ontschuldicht mochte hebben, mer si segede allene: ‘Het is mijn schult, lieve zuster, wilt doch om Gods willen mit my lijden.’ Dit waeren oer woerde, die si sprac. Ende doe si doot was, sagen die zusteren dat sij groete gaete achter aen oeren lenden hadde, ende doe yaemerdet hem alte seer, dat si dat niet geweten en hadden, die wile dat sij levede. Doe oer die doot angenck, begavede si onse lieve Here mit soe wonderliker genaden, dat si uutberste, ende riep uut inwendiger vuericheit oers geestes ende segede: ‘Doet al die doeren ende vensteren op, want die Heilige Geest sal daer incomen.’ Ende aldus vuerichlick ende goddienstelick gaf si Gode oeren geest. Hiernae, doe dese lieve Godsbruyt een deel jaeren inder eerden gelegen hadde, soe gevyelt datmen een ander zuster in oer graf begraven solde; ende als dat graf doe geopent waert, soe quam daer alsoe zueten ende genuechliken rueke uut, alsof daer costele crude in geweest hadden, soedat alle diegene daervan vermaket worden, die daer bistonden. Hieruut is te mercken, mit wat ruecke der doechden dat si voer Gode geblicket heeft.