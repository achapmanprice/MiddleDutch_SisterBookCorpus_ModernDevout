V.

Van suster lijsebet van henevliet,

HEre Iohan van henevliet, suster kathrinen van naeldewicks oem Ende een sone here hugen van henevliet, een erbaer mechtich ridder Ende here iohan van henevliets heerlicheit leget tusschen hollant ende seelant als een eylant. Ende hij hilickte an here raes van borsselen dochter, ende sine heerlicheit licht in seelant. Onse lieve here verleende hem twie vruchten, als een sone ende daer na een dochter ende sie deden sie nomen elyzabeth Na sante Elyzabeth der hilliger vrouwen, des conynges dochter van ongeryen Want here iohan van henevliet ende die vrouwe van naeldewick weren van alte gebuertiger ridderschap, ende van sante Elyzabets geslechte. Ende als dit kint lijsken van henevliet gebaren was, soe wast al steke blint Waer van die vrouwe van henevliet ende hoer ionferen ende die anderen diet wisten hem alte seer bedroefden Ende en dorstens horen heren van henevliet niet apenbaren. Ende sie en wisten genen raet noch troest dan sie anriepen onsen lieven heren ende maria, die weerde moder der barmherticheit, die die vrouwe van henevliet sunderlinge lief hadde, ende dagelix te eren plach. Sunderlinge des donredages tegen den avent soe plach sie hoer enen sunderlingen dienst te doen, om des naesten vrydages willen, die daer anstaende was Ter eren des swaren lijdens ende hertseers dat sie hadde van der bittere passiën hoers lieven soens opten gueden vrydach. Ende sie en dorste hoer kint niet geestelick laven buten horen heren - dat sie anders wal solde gedaen hebben -, op dat sie hulpe van gode mocht vercregen hebben. Als sie dus weren in lijden ende niet en wisten wat sie doen solden, so voer quam hem die guedertierenheit ons lieven heren ende sijnre liever moder. Want na drien daghen dat dat kint al steke blint geweest hadde, begonden hem die ogen allensken op te gaen Ende volcomelike te sien, daer sij seer in worden verblijt ende gode ende sijn lieve moder hertelike van danckten.

Ende als dit kint was van vij of viij yaren, soe plach sie myt horen vader ende moder ende brueder ende myt den anderen gesinde wt te gaen opt velt om hem te vermaken. Ende soe plegen sie dicwijl hemel sloetel ende sante Iohannes cruyt te paten Die here ierst begynnende, ende daer na die vrouwe, ende dan die kinder ende daer na dat ander gesinde. Ende dat an ene lange rijge na ordynanciën, om te besien, wie dat langest van hem allen leven solde, ende wie geluckest van hem wesen solde Des cruyt solde best wassen ende lest verdorren. Ende dat deden sie van spele, mer die kinder onthieldent harde nauwe ende liepen dicke omme dit cruyt te besien, wes boemken best wies. Ende sie vonden altoes dat sie alle begonden te wassen, mer hoers brueders boemken begonde altoes ierst te verdorren Daer na hoere moder, daer na sommyge van den gesynde, ende ock hoers vaders boemken Mer lijsken merkede dat hoer boemken altoes best wies ende langest groen bleef. Soe plach sie tot horen brueder te seggen: ‘ic sal u vrouwe warden, ende alle die heerlicheit sal op my comen.’ Mer dit mochte hoer brueder quellike hoeren ende plach daer omme te schreyen, mer nochtans waerdet waer. Want als hoer brueder ommetrynt xx iaer oelt was, waert hij gesant ten hilligen lande omme daer ridder te warden. Doe starf hij onderweghen, daer die olders alten groten rou van hadden. Ende die guede goddienstige moder was die ierste daer na Ende die guedertierene ridder daer na, soe dat sie lijsken alle over levede Ende hoer myt rechte die heerlicheit toe hadde gehoert en hadde siet niet om een beter ende onvergenckelic rijke over gegeven. Ende die guede vrouwe van henevliet hadde ene sware bede vaert gelavet wullen ende barvoets te gaen voer hoer dochter lijsken Om dat sie een vollencomen mensche mocht warden, die also vele te vroe ionck was, dat sie niet sien en conde Ende niet énen neghel an hande noch an voete en hadde. Ende die moder vervulde hoer belofte also strengelick, dat hoer ionfer sach, die hoer volgede Dat dat bloet van horen voeten bleef staen opten wech daer sie heen genck Mer sie en dorste hore vrouwen niet anspreken inden weghe, om dat sie op gesat hadde hoer bedevaert swijgende te doen. Mer als sij in der kerken quam daer sij wesen solde, doe sprack die vrouwe van henevliet tot onser sueter vrouwen ende segede: ‘Lieve moder godes, nu wete gy dat ic niet meer en vermach.’ Ende sij hadde voldaen dat sie belavet hadde, ende sach dat die barmherticheit godes ende sijnre liever moder an hore dochter niet en gebrac. Want dat kint waert toe male bequame van licham ende scharp ende suptijl van synne, ende abel van handen Mer sie bleef seer cleyn ende weekelick tot horen xiij iaren toe, mer doe voert schoet sie op ende waert een heerlick bequame persoen.

Ende als sie was van x yaren, scheen in hoer te arden die ynnicheit ende goddiensticheit hore moder Want sie began seer getrecket te warden van bynnen, onsen lieven heren te dienen Ende sie plach onser liever vrouwen te bidden dat sie hoer hijr toe wolde helpen. Ende sie genck tot enen devoeten priester te bijchte, die hoer ten besten riet. Mer horen olders begonde te twijvelen dat dat kint wat sunderlinges voer hadde Ende verboeden hoer dat sie niet meer tegen den devoeten priester bijchten en solde Mer sie hieten hoer tegen enen anderen werliken priester te bijchte gaen, dat sie alte noede gedaen hadde, mer sie moste daer in doen, als hoer olders wolden. Ende sie maeckten den werliken priester wt dat hij solde vernemen wat dat kint in hadde Mer het was te vergeves, want dat kint merckte horen vlijt wal. Ende onse lieve here reygeerde dat kint, soe dat die priester horen olders segede Dat hij des kindes gront niet en conde vernemen, want sie weer hem alte cloeck, ende hij en meendes niet bet te bestaen. Doe maeckten hoer olders ander Ionferkens wt, dat hoer nichten ende spoelgenoten weren, dat sie vernemen solden wat dat sie in hadde Ende dat sie hem vensen solden dat sie geerne toe cloester gaen wolden. Mer onse lieve here gaf den iongen ionferken van henevliet soe grote cloeckheit, dat sie hem al ontquam. Ende sij bleef in hore heymeliker begeerten, ende legede hoer an onsen lieven heren ende an sijnre liever moder ende begeerde hoer hulpe. Ende sie was eens op den wech in een cloester te gaen, mer onse lieve here versacht dat sie daer niet en quam Want hoer olders en hadden sie daer niet gelaten, mer myt gewelde daer weder hen genamen. Onse lieve here hadde hoer een ander stede versien hem te dienen, daer sie bet beschermt solde wesen by hem te blijven Mer nochtans niet sonder groet lijden, als men noch wal horen sal.

Dus soe genaeckte die tijt dat here henricks dochter van naeldewick, suster kathrina, ten diepenveen professie solde doen. Doe begeerde die vrouwe van naeldewick van horen brueder here iohan van henevliet dat sijn vrouwe heylewich ende sijn dochter lijsebet myt hoer ten diepen veen mosten trecken, tot hore nichten kathrina, die doe professie solde doen Tot welken hij sijn vrouwe oerlof gaf mede te trecken, mer geensyns sijn dochter. Want die vader hadde hoer seer lief, want sie sijn enyge dochter was Ende was te male een levendich, vroelic, byweselick kint ende hij en mochte hore niet lange ontberen van sijnre tegenwoerdicheit. Mer die vrouwe van naeldewic en liet niet of om sijn dochter te bidden. Want sie wiste dat sie grote begeerte hadde tot hore nichten te trecken, die sie sunderlinge lief hadde Mer sie en wiste nochtans niet des kindes gront. Ende sie lovede horen brueder sijn dochter hem weder te brengen, soedat hiet consentierde, al dede hiet noede. Ende sie toegen hen op sante Egydius dach. Ende die vrouwe van naeldewic nam myt hoer ionfer griete hoer dochter ende een ander ionfer, geheyten Armgert van lissen. Ende dat kint van henevliet waert onderwegen sieck totter doet toe Soe dat die moder ende die moye ende al dat gesynde in groten lijden weren. Ende sie wolden dat kint toe utricht gelaten hebben in hore harbergen by eenre geesteliker vrouwen, geheyten Aghata eernstes, hent sie weder quemen Mer dat kint en wolde daer niet blijven sonder sijn moder. Ende sie meenden heymelike des margens van daer te varen, doe dat kint noch sliep, als sie meenden, Mer dat vernam dat kint, ende en liet niet of van onrusticheit, hent siet mede nemen. Doe waert sie weder onderweghen ter doet toe sieck, soe dat siet doe geerne toe amesvoert gelaten hadden, mer sie en wisten daer niemant, den siet toe betrouwen dorsten. Du toegen sie voert myt groter pijnlicheit ende quemen ten diepenveen op sante Augustijnus octave. Dese sieckte was hoer ene grote oersaeke onsen lieven heren te dienen. Ende als sie ten diepenveen was, soe waerdet beter myt hoer, mer sie vensede hoer seer weekelic te wesen, om dat sie sij niet myt hem weder omme en solden nemen. Ende doe sie vernam dat die pryor van windesem ten diepenveen gecomen was om suster kathrinen hoer nichte toe professiën Soe genck dit kint van henevliet al heymelike mytter hulpe godes ende eenre suster, die hoer daertoe halp dat sie hem allene kreech, ende bat hem om ene stede ten diepenveen. Ende die eerweerdige vader antwoerde hoer ende segede, ‘dat en is u niet toe weygeren, u olders hebben ons soe voel geweest.’ Hoer olders weren godfruchtige lude ende hadden alle guede lude lief, sonderlinge die reguleers Ende hoer older vader here hughe van henevliet was fondiere des reguliers cloester toe ruggen in den briel - Ende daer licht hij begraven voer dat hoeghe altaer - Ende hoer vader ende moder weren seer gunstich onser oerden. Ende om deser doecht ende ander waldaden deser gueder luyde soe gaf hij hoer toe willichliker die stede, al was sie noch ionck, als in hoer xjte yaer, ende te male cleyn ende weekelick. Hoer was seer lieve dat sie die stede vercregen hadde. Ende als hoer nichte professie gedaen hadde ende sie weder te huys solden reysen, soe vensede sie hoer seer weekelick te wesen. Doe dat hoer vrou moder van henevliet ende hoer moy van naeldewick dit segen, soe en dorsten sie geensyns bestaen te reysen mytten kinde Om dattet hem soe was gegaen, doe sie wt reyseden, ende hem dochte beter wesen dat sie dat kint ten diepenveen lieten blijven By ionfer griete van naeldewick sijn nichte ende by ionfer armgert van lissen, die doch daer solden blijven, hent dattet beter worde mytten kinde. Ende sie toegen weder te huys myt horen gesynde. Ende als die vrouwe van henevliet weder quam sonder dat kint, waert die vader seer bestoeten ende viel hem seer swaerlick op sijn herte Ende verdroech seer swaerlike dat ofwesen sijnre dochter. Ende hij sende tot elcker maent enen baden ten diepenveen om te besien, hoet myt sijn dochter weer Om dat hij sie gerne te huys hadde gehad. Mer dat kint vensede hem al sieck te wesen, ende in alsulker maeten lieten siet hijr blijven. Die vrou van henevliet hoer moder die hadde hoer wal gegont dat sie onsen lieven heren had gedient, doe siet selven aldus vercoes, - want sie was selven ene goddienstige vrouwe - Mer hoer here riet hoer soe bange, dat sie dicke daer omme in groten lijden was. Ende als dan dit kint een wijltijdes ten diepenveen geweest hadde mytten susteren daer buten, soe haddet gerne sijn haer of gehad Mer onse weerdige vader here iohan brinckerinck en woldes niet lijden omme hoer olders willen. Doe sette sie hoer een tijt lanck te vreden, mer cort daer na was sie mytten susteren in die kercke. Doe hadde sie soe groten strijt dat haer of te snijden Dat sie een mes nam ende sneet hoer vlechten of onder hoer hoyke als sie best conde, dat daer niemant van en wiste. Mer des avends soe twijvelde eenre suster daer an ende te hant tastede sie daer na ende ondervandet dattet also was. Doe vernemen dat te hant hoer olders ende worden seer trubeert ende bedrucket Ende en wisten niet, hoe siet an setten solden om hoer kint weder te crijgen. Die vrouwe van henevliet quam haestelike ten diepen veen ende haepte hoer dochter te besmeyken in dusdaniger manier Als dat sie myt hoer te huys solde trecken, op dat hoer here vader hoer noch eens mochte sien ende toe spreken, die so seer om hoer bedrucket weer. Ende sie lavede hoer dat sie sij dan ten diepen veen weder brengen wolde. Ende die vrouwe was lange tijt allene by hore dochter int slot, ende genck hore dochter seer neernstelike an, nu myt smeyken, nu myt dreygen Mer dat kint bleef starck ende onverwandelick in sinen guede opset Ende en wolde omme leven noch om sterven weder totten vader trecken, den sie nochtans sunderlinge lief hadde. Ende als die vrouwe sach dattet ommeniet was dat sie arbeyde, so scheyde sie van hoer mit groten rouwen. Mer hoer druck en was niet so seer om den gueden willen den sie in den kinde sach - Want sie was ene godvruchtige vrouwe ende solde sie geerne onser god gegunt hebben - Hadde hoer gedaen den groten onverdrachliken rouwen den si sach an horen heren, Dat ock geen wonder en was, want het was ummers sijn enyge dochter. Ende dese guede vrouwe beval hoer dochter enen eerliken rijken man, geheyten gerijt van rijsen, te besorgen wes hoer van noeden weer - Want sij seer weekelick was - Ende dat hij hoer beschermer solde sijn, of hoer enyghe last an queme, want hij niet veer van diepenveen en wonde: sie woldet wal weder tegen hem verdienen. Welck hij ende sijn huysfrouwe trouwelike deden, want sie hadden daer ock wal iij dochteren int slot.

Ende hij vernam dat hem een banrudse hadde vermeten dat hij here Iohan van henevliets dochter wal weder van diepenveen crijgen wolde, het weer myt lieve of myt leede Of hij wolde sij heymelike daer heen stelen ende in echte nemen. Hijr omme waernde gerijt van rijsen onsen pater ende gaf hem dit te kennen. Doe en dorste hij sie niet langer daer buten laten, mer hij liet sie daer bynnen by hoer nichte kathrina van naeldewick. Ende hoer moder kierde weder te huys omme enen anderen raet hijr in te vinden.

Als hoer heer vader dese dinghe hoerde van sijnre dochter, waert hij soe verbolgen van groten druck sijns herten, ende wolde sonder toeven een deel volkes gesant hebben ten diepenveen om hoer daer myt gewelt heen te nemen Mer hoer moder ondervenget wijselick ende en hadde niet geerne gehad dattet cloester in lijden gecomen hadde. Ende sie vant enen raet dat si toe windesem trecken wolde, tot alden vaderen, die doe daer vergadert weren om des capittels willen Want sie vermoede dat die vaders hoer alre best helpen solden, ende sie toech daer seer haestelic myt een deel gesyndes. Ende hoer heer gaf hoer mede enen notarius, die nernstelike solde merken op sijn vrouwe, of sie ock al hoer vlijt daer toe dede dat sij hoer dochter weder creghe Want hij hadde al wat suspijciën op hoer om hore goddiensticheit willen dat sie hoer beste hijr niet in en dede. Dese notarius bleef al bij sijnre vrouwen ende sach nernstelike op hoer, als hem was bevalen van horen heren. Ende als sie dan toe windesem quam, vant sie die vaders daer vergadert totten capittel. Daer gebeerde die vrouwe als ene lewynne, - want sie conde spreken, alst hoer ten herten genck, als een man - Also datmen dat capittel op schorte, ende pater van windesem ende al die vaders toegen myt hoer ten diepenveen om hoer te helpen an hoer dochter.

Ende als dat kint vernam dat hoer moder weder gecomen was myt al den volcke Soe genck sie haestelike hen ende nam der pryorynnen al heymelike den sloetel van den cloester Ende sie clam myt eenre suster al heymelic op dat hemelte van der kerken. Ende sie nemen myt hem sant ende steene, op dat sie hem daer mede hadden moghen weren, of daer yemant tot hem hadde willen comen Ende sie toeghen die ledder na hem op, mer doe was sie toe lanck. Doe sneden sie die ledder myt horen etemesse ontwie ende toegen sie doe voert op.

Die prioer van windesem geboet der priorynnen dat slot op te sluten, doe wolde sie den sloetel halen, mer si en condes niet gevinden wat sie sochte. Ende sij was genoech begaen ende en dachte niet datten dat kint hadde. Ende die moder ende hoer volck wolde daer in myt groter druusticheit, soe dat men dat slot op sloech. Ende pater van windesem ende al die ander paters gengen mytter vrouwen ende myt horen gesynde om dat kint weder wt den cloester te halen. Behalven drie paters bleven daer buten ende en wolden gene oersaeke daer toe wesen dat dat kint daer weder wt solde comen Dat was die pater van rugghe wt den briel Ende van eymesteyn ende die pryoer van mariënboern. Dese drie stonden daer buten ende segen op naden toern van der kerken. Ende daer segen sie een persoen in myt witten gecledet ende sie meenden dattet dat kint hadde geweest Mer dat kint noch die ander suster en quemen ny inden toern. Daer omme ist te vermoden dattet des kindes enghel is geweest.

Hoer moder ende dat ander gesynde trampeerden ende lieten seer verveerlike daer bynnen Ende liepen hier ende sochten daer om rietschap dat kint van den hemelte te crijgen, mer sie en conden ghien gevynden. Doe worden sie noch meer trubeert ende die vrouwe sprack onsen vader here iohan seer scharpelike toe Ende ene van horen gesinde stont by hoer ende hadde sijn hant op sijn swert ende nams waer, of hij hoer ock wat seggen wolde anders dan hem beliefde. Mer onse hillige vader sprack hoer seer sachtmodelike toe ende segede, ‘vrouwe, wat wildy dat ic doen sal? Wildy mynen hals, ic bin bereyt u den te geven; mer want dat kint niet van hijr en wil, soe en wil ic daer niet toe doen.’ Doe dat die man hoerde, toech hij sine hant van den sweerde. Ock segede onse vader dat hij liever hadde dat diepenveen ter asschen toe verbrande dan dat hij daer toe helpen wolde dat dat kint en wech queme Om dattet soe grote begeerte hadde onsen lieven heren te dienen. O waerachtige samaritaen ende hueder sijnre schapen, die bereyt was sijn lijf ende al dat cloester dat hem te male suur was geworden te tymmeren, te waghen Eer hij een lemmeken van sijns heren cudde hadde gelevert in der wolven hande!

Ende dit volck was lange arbeydende by dat wulfsel myt roepen ende onlede ende ververlike beerende ende hadde daer alte geerne op geweest totten kinde. Ende een man van den meesten toe drijvers kreech ene ledder mede op te clymmen. Ende als hij was opten iersten graet van der ledder geclommen, soe brack die graet Ende hij spranck van der ledder ende ontsach die wrake godes Ende en vermat hem niet meer te moyen dat kint, want hij sach dat die hulpe godes myt hem was. Ende als ionfer lijsken sach dat sij begonden op te clymmen tot hoer, soe riep sie tot hem ende segede: ‘Warde gy soe coene dat gy hijr op clymmet, ic sal u soe smijten op u hovet mytten stenen, dat gy wal van hijr sult blijven. Ende en late gy niet of, ic sal mynen here vader dat oer van mynen hovet senden.’ Ende mytdien sneet sij in hoer oer, soe dattet hoer alte seer waert blodende, ende woldet of gesneden hebben, en haddet hoer die suster niet benamen, die by hoer was. Ende als die moder dit vernam, soe riep sie, ‘lieve kint, comet tot my of ende en doet u niet meer quades: ic wil u hijr laten ende niet meer geweldes doen.’ Mer sie en geloefde den volcke niet ende en dorste niet of comen, eert hoer pater van windesem ende onse vader here iohan brinckerinck hieten doen. Doe quam sie of myt der suster die by hoer was, van den hemelte, daer sie onder hem beyden allene hadden geweest, van des margens vroe, hent des avents ommetrint ix of x uren sonder eten of drincken. Ende den kinde hadde seer die nese gheblodet van bangicheit des herten ende van groter hetten Want het was doe seer heyt ende swaer onder dat leydack te wesen. Ende dat kint was seer vermoyt inder naturen, mer soe voel te starcker inden geeste, ende quam al bebloedet of ende sprack totter moder ende segede: ‘Moder, en ist noch niet genoch, soe sal ic nese ende mont of snijden ende sendent mynen here vader.’ Ende dit seggende sat sie dat mes op hoer nese. Als die moder dat blodige ansichte hoers kindes sach ende sine grote stanthachticheit Wiel sie ter erden ende segede, ‘lieve kint, laet af, ic wil u hijr laten,’ ende sie beswoegede al stijf. Ende lijsken van henevliet versprack sommyge van den paters, om dat sie merkede dat sie horen olders in deser saeken gunstich weren, dat hem niet toe en behoerde als hoer dochte.

Als die vrouwe van henevliet myt al den genen die myt hoer weren, hoer beste gedaen hadde om hoer kint van daer te crijgen, soe was hoer arbeyt al toe vergeves, want Ihesus cristus hadde gestreden voer sine bruyt ende behielt die victorie. Ende die vrouwe van henevliet toech weder tot horen heren myt al horen gesynde mit groten drucke ende bangycheit Want hoer heer hadde hoer gedreyget: queme sie weder sonder sijn dochter, hij wolde sij doeden. Mer die notarius ende ander guede mans die hij hoer mede gegeven hadde, segede den heren starcklic dat sijn vrouwe hoer beste gedan hadde om sijn kint weder toe brengen Mer dat kint en wolde omme leven noch om sterven niet weder van diepenveen. Doe liet die here sine moet wat vallen op sijn vrouwe, mer hij was alte seer gestuert op sijn dochter Soe dat hij hoer niet énen pennynck geven en wolde in langer tijt. Ende hijr omme soe hadde sijn vrouwe een wijltijdes een hart leven by hem.

Ende suster lijsabet hoer dochter bleef starck in horen gueden willen Ende danckte onsen lieven heren dat hij hoer geholpen hadde in hore noet ende betroude hem toe dat hij hoer voert an wal helpen solde. Ende hadde onse lieve here dat kint niet vercaren ende gereygeert, het hadde onmogelick geweest dattet stanthactich solde hebben gebleven Soe grote dinge als hoer solden hebben geboert nader werlt, als sie ock wal wiste. Want sie was cloeck ende verstendel van naturen ende - na dat vleysch te spreken - solde sie hoer hijr al voel te sterven hebben, als sie ock eens deels wal ondervonden hade eer die moder quam om hoer te halen. Want si was seer levendich ende mochte quellike na kinder wijse langhe sitten, welck hijr doe al seer strenge was Want die officiën ende wtwendige werke bynnen den slate niet en weren.

Suster Elsebe hasenbroecks hadde hoer verbaden dat sie geen duysch spreken en solde sonder oerlof. Doe waert hoer eens quellike inder nacht, soe dat sie over most geven, ende sie en hadde geen becken oft ander rietschap, dat hoer noetdruftich was. Ende sie en moste geen duusch spreken, ende dat latijn en conde sie niet wal. Doe riep dat kint ‘soror, spybus beckelus,’ ende maeckte latijn als sie best conde, op dat sie niet ongehoersam en weer. 

Ende sie began guettijt hoer toevlucht te maken tot onser sueter vrouwen ende hadde sie seer lief ende riep sie an in horen noeden Ende hoer en verdroet geen arbeyt noch dienst hoer te doen ende hijr wies sie in van daegen toe daegen. Ende wien sie in noeden wiste van bynnen of van buten, die plach sie te stueren tot onser sueter vrouwen, want sie hadde dicke hoer hulpe vernamen.

Ende als sie dan was in hoer xiiij yaer, soe worden hijr wal xviij susteren gecleedet des daghes na sante servacius dach. Doe waert suster lijsabet van henevliet mede gecleedet, ende ock suster ermgert van lissen, die myt hoer ten diepenveen quam Ende suster lijsebet gijsberts, die suster lijsebet van henevliets nichte was Ende dat was int iaer ons heren m cccc ende xvj. Ende suster lijsebet van henevliet genck vurichlike voert in dochden Als in oetmodiger gehoersemheit ende in der mynnen godes ende hoers naesten. Want sie was sunderlinge trouwe ende medelijdende op die armen ofte bedruckten, het weer bynnen den slate of daer buten Ende sie quam hem te hulpe na horen vermoghen soe voel als sie conde, het was overmyds hoer selven ofte een guet woert voer hem te spreken by onsen oversten Want sie wal hadde besocht, hoe dat enen ellendigen bedruckten herten te moede was Die sijn wille guet was, mer inden natuerliken crachten ontbrack. Ende doe die officiën bynnen quemen, doe genck suster lijsken mede tot allen oetmodigen swaren werken Ende arbeyde dicke meer dan sie wal vermochte, so dat hoer by wijlen alte banghe waert in der naturen, want sie niet starck en was.

Ende als sie licht iiij of v iaer professie gedaen hadde, doe starf hoer enyge brueder Daer hoer olders ende sie alte seer in bedrucket weren. Doe began hoer here vader weder te regineren om sijn dochter noch weder te crijgen, want hi en conde hore niet vergheten. Mer hoer guede moder stont hem menlike weder ende segede dat sie niet lijden en wolde dat daer ene nonne omme horen heert solde gaen. Ende sie verwan horen heren, nu myt guetlicheit, nu mit schelden, dat hij hem ten lesten toe vreden sette - Want hij sach doch dat hij niet wynnen en conde - Ende sie brachte hem daer noch toe dat hij sijn dochter een groet guet maeckte myt besegelden brieven. Ende sie plach iaerlix ene grote somme geldes ten diepen veen te senden by enen trouwen baden, eer hoer here sijn dochter wat makede. Mer dat dede sie soe heymelike, dattes niemant van horen gesynde en wiste Noch wy ock ten diepen veen en condens niet volcomelike vernemen waer dattet heen quam Mer namaels worde wijs gewaer. Ende sie sande hore dochter al heymelike enen troesteliken brief Als dat sie gode wal mochte dancken dat hij sie wt der sundiger werlt geropen hadde Ende dat hi sie hadde behuet van perikel, beyde der zielen ende des lijves Ende dattet hoer lief weer dat sie hijr ten diepen veen weer ende onsen lieven heren diende. Hijr in toende die edele ridders vrouwe horen goddienstigen doegentliken gront Want sie hoer meer verblijde dat hoer enyghe kint, dat eerfgename solde geweest hebben van al hore heerlicheit ende groete guet Ende was geworden ene oetmodige bruyt cristi ende een arm susterken Die hoer broet dagelix pijnde te wynnen myt horen handen, gelijck den anderen armen cristi, daer sie hoer mede versellet hadde om die liefte godes. Niet lange daer na dat hoer here gevredet was op sijn dochter, soe starf dese guede vrouwe van henevliet Ende hoer volgede altehant hoer ionfer die camerier Ende die guede ridder besorgede sijn dochter myt gueden brieven. Ende na een tijt soe rustede hij ock in den heren Ende suster lijsebet bleef die leste ende levede langest van hem allen. Ende aldus waerdet waer dat sie plach te seggen in hore kintsheit Dat sie langest solde leven ende hoer solde geboeren al die heerlicheit. Mer sine heerlicheit quam op sijnre suster kinder, soe dat die armen ende ondersaeten van here Iohan van henevliets heerlicheit seer benauwet ende veronrechtverdiget worden Van suster lijsebets neven, die in die heerlicheit gecomen weren. Ende sommyge van den schemelen luden quemen ten diepenveen tot suster lijzabet ende beclageden hem alte seer dat sie horen guedertiernen heren verlaren hadden, ende hoer berve vrouwe Ende dat sie nu weren in alten swaren lijden, dat hem geen noet en hadde geweest, hadde sie in hore heerlicheit gebleven Ende weer daer vrouwe van geworden, als hoer myt rechte toebehoert hadde, ende sie beclagedent alte seer dat sie te cloester weer gegaen Ende sie beden hoer alte barmelick dat sij hem noch te hulpe wolde comen, want sie weer ommer hoer rechte vrouwe. Ende suster lijsebet waert alte seer beweghet myt medelijden op die arme bedruckte menschen Ende sie schreef enen brief myt oerlof hore oversten an hoer neven Sie bescheldende ende hem dreygende dat sie hem beteren solden ende wesen den armen guedertieren.

Suster lijsebet van henevliet bewijsede hoer ock seer oetmodelick ende doegentlijck Doe suster griete greven weder quam van bomel, daer sie langhe priorynne hadde geweest. Ende begherde dat suster griete baven hoer inder oerden mochte comen ende hijr omme arbeyde sie seer Ende bat daer onsen oversten omme ende ock den pryoer van windesem, mer hem dochte anders guet.

Dese suster griete greven was van den besten van wesele van rijken eerliken luden ende sie was toe wesel nonne geworden van der derder oerden. Mer omme dat sie onsen lieven heren geerne wat naerre geweest hadde, soe quam sie ten diepen veen ende bat onsen pater om ene stede, ende hij was hoer guedertieren. Sie was een erbaer oelt persoen ende genck so vurichlike voert in doechden, dat sie te hant meystersche daer buten waert. Doe sie ten diepen veen quam, doe schreef men x. Ende doe men xvj schreef, doe waert sie choer suster gecleedet   myt suster lijsebet van henevliet. Ende sie was die derde nonne die doe ghecleedet worden, ende dat geschiede des daghes na sante servacius dach. Mer sie en conde hoer niet gelijden dat sie nonne ghecleedet was Ende arbeyde daer na dat sie des anderen yaers conversynne waert. Ende niet langhe daer na waert sie toe bomel gesant int slot omme daer pryorynne te wesen. Ende daer waert sie weder omme nonne gecleedet Mer nochtans niet verbonden te wesen totter reguliers getijde, die men daer noch niet en hielt. Ende sie genck hem allen voer myt gueden exempel In oetmodicheit, verduldicheit ende in anderen, doechden, dat sie die susteren alte lief hadden Ende sie hielt hoer huys in alten gueden vrede ende stilheit. Ende als sie daer wal xxv yaer priorynne geweest hadde, soe waert sie toe male sieck, ende was doch oelt ende cranck ende en conde der gemeenten niet wal langer volgen. Soe begerde sie vanden susteren dat sie hoer oerlof wolden geven, want sie hem doch niet langer nutte en weer Noch dat reygement niet langer en conde gedragen om hore cranckheit willen. Ende dat nemen hoer susteren druckelic, want sij hadden sie sunderlinge lief ende hadden sie geerne geholden al hoer leven. Mer sie en liet niet of, eer sie vercregen hadde dat sie begeerde Ende sie waert geapsolveert ende quam weder ten diepenveen.

Soe bat suster lijsebet van henevliet onsen pater ende den prioer van wyndesem dat sie baven hoer moste staen in den choer Ende voert in allen ordynanciën der oerden, want sie doch ierst nonne voer hoer gecleedet was Ende ock namaels nonne ende prioerynne professyt was. Ende suster griete weerde hoer vromelick ende segede, al was sie nonne gecleet, sie was doch conversynne professyt Ende sie en hadde dat habijt der nonnen niet ontfangen om die reguliersche ghetijde te holden, mer omme dat sie horen susteren gelijck moste wesen in den habijte. Ende dese strijt bevyel seer wal onsen vaderen. Ende suster griete bleef die nederste van den nonnen die myt hoer professie gedaen hadden, als sie begeerde Ende sie en wolde ock genen stoel hebben in den groeten choer, mer sie lach oetmodelike voer der banck op der conversynne choer by den ongecleeden.

Sie en hadde hoer ierste oetmodicheit, gehoersamheit, onderdanicheit ende ander doechden niet vergheten, al hadde sie wal xxv iaer priorynne geweest. Mer sie bewijsede hoer also stichtelic, sachtmodich ende vreedsam Dat men ny en vernam bynnen den soven yaren dat sie weder ten diepen veen quam Dat sie yet berichte of wat totten dingen segede Mer sie genck eenvoldelike ende schemelike heen ende gaf hoer tot onsen lieven heren.

Sie was oelt ende cranck ende genck beven; nochtans was sie seer geringe op des nachtes ter metten ende ter prijmetijt. Ende haestelike quam sie op hoer stedeken inden choer om hoer gebet te spreken Ende hoer te verenygen mit onsen lieven heren, die sie cort wolde halen tot sijnre ewigher ruste. Want na soven yaren dat sie van bomel quam, waert sie swaerlike sieck Ende voer van deser ellendiger werlt tot horen lieven brudegom, den sie lange yaren hadde gedient Want sie was al over hoer lxx iaren, ende hadde wal xxxiiij yaer inder oerden geweest behalven die tijt die sie daer buten wonde Ende hadde ock in die derde oerde geweest. Sie starf int yaer ons heren m cccc ende 1. 

Ende onse lieve here vijsitierde suster lijsebet een deel yaren voer hore doet myt siecheit, soe dat sie dicke toe bedde lach ende ock in hoer hillige ampt Soe dat sie den convente niet volgen en mochte, want sie was stadelike inden sieckhuys In welker tijt sie nochtans vlijtich was hoer hantwerck te doen, als sie yeet vermochte. Sie plach dat hillige doemte te vercijren ende die ornamenten der hilliger kercken te besticken ende te neyen, sittende in den bedde. Ende sie heeft die schone crone gemaket, die onse suete vrouwe des hochtijdes opt hovet heeft. Ende dat dat belde so verguldet is ende dat sie die schone vermaelde casse heeft, dat hevet sie alte male besaeket. Ende dat wy van sante annen holden, dat heeft sie gedaen. Want sie hadde onse suete vrouwe alte sunderlinge lief, ende was hoer seer devoet Ende wat sie hoer ter eren doen conde, dat en was hoer geen verdriet. Ende sie plach onse suete vrouwe te bidden dat sie hoer ummer niet en liete sterven sonder op horen dach Ende sie betroudet hoer ock toe, als sie plach te seggen. Ende onse suete vrouwe en weygerde hore ynniger dienreschen niet dat sie van hoer begeerde. Want int iaer ons heren m cccc ende lij was hijr ene  sware sterfte, in welker sterften suster lijsebet van henevliet byna mytten iersten bevyel op sante willibroerdus avent. Ende op sante martijnus avent quam tot hoer een meyster, of hij hoer yeet helpen conde - Want sie hadde een swel inden hals ende hij hadde wal vaeker tot hoer geweest ende sijn beste gedan -, mer hij merckte dat geen hape tot horen leven en was. Soe riet hij dat men sie mytten sacramente der hilliger kerken besorgen solde. Doe legede sie hoer hande devotelike te gader ende neygede hoer hovet reverencelic totten meyster, hem danckende dat hij sijn beste gedaen hadde - Want sie niet wal spreken en conde omme des seers willen - Ende kierde hoer rechtevoert omme toter want, daer onser liever vrouwen belde henck Ende beval hoer alte male myt groter ynnicheit onser sueter vrouwen. Ende doe waert hoer sonder toeven hoer hillige ampt gedaen. Ende des anderen daghes als op sante martijns dach quam onse weerdige pater here Ludolphus van campen int sieckhuys omme die sieken te berichten. Mer suster elijsabet van henevliet en mochte dat hillige sacrament niet in laten gaen om des halses willen, soe dat siet niet myt den anderen en ontfenck. Ende onse pater liet hoer dat hillige sacramente sien, welck sie anbede myt groter oetmodicheit ende reverenciën Ende hij troestede sie daer mede, als dat hine hoer geerne geven wolde alst beter weer Want hij was sunderlinge guedertieren den sieken, ende nacht ende dach bereyt wie sijnre behoefde sonder wtnemen der personen Als eene trouwe vader ende een guet hierde niemant schuwende omme verveerlicheit der sieckten, alst noet was. Ende des myddages ommetrint één ure, als die susteren te collaciën weren om dat woert godes te horen Doe sprack suster lijsebet van henevliet totter sieckwaerster ende segede: ‘ic beswoege alte male.’ Doe vraghede hoer die sieckwaerster, of men die susteren solde laten halen, sie antwaerde: ‘ya.’ Ende als die susteren weren gecomen, soe bewiste sie hoer noch, ende lach myt alten vrendeliken ansichte Ende gaf horen zaligen geest also suetelick, dat men niet en merckte dat sie één lit vertoech of hoer ansichte versatte. Ende onse suete vrouwe vervullede hoer begerte, want sie starf op enen saterdach Int iaer ons heren m cccc ende lij, op sant Martijnus dach inden winter Als sie xlix iaer oelt was, ende hadde xxxvj yaer inder oerden geweest. Ende suster armgert van lissen, die myt hoer ten diepenveen quam, die cleede hoer hillige licham myt alte groter droefheit Want sie malcanderen sunderlinge mynden. Ende sie is begraven in hore twyer nichten graf, als suster kathrina van naeldewick ende hore suster grieten In die noertsijde des transes by der capellen doer.

Item, myt suster armgert van lissen ende suster lijsebet van henevliet waert noch een ander gecleet, dat hore twyer nichte was, ende hiete suster lijsebet gijsberts van haerlem Ende was ene van den besten van haerlem Ende ene van den oldesten susteren, eer dat cloester waert geslaten. Ende sie was van gueder ridderschap ende hoer vader was borgermeyster to harlem in hollant ende die overste van der stat. Ende lijsebet sijn dochter, dat ene dertene ionfer was, genck op dat beginen hof to haerlem ende waert daer ene begine Meer dienende hore synliker genoechten dan onsen lieven heren Want sie was te male verweent ende curyoes in allent dat sie gebruckte.

Ende als hoer vader doet was, quam hoer moder tot hoer mytter wonne. Ende sie dienden gode in groter leedicheit nader naturen, als hem luste. Mer sie hadde enen bruder in onser oerden toe arnhem int reguliers cloester, dat een strenge vurich man was Ende was daer lange tijt pryoer int cloester. Dese pryoer arbeyde lange tijt om sijn suster te bekieren ende te trecken tot enen anderen staet van leven Daer sie onsen lieven heren nare mochte comen. Ende sie consentierde hem daer in, want sie hadde den brueder sunderlinge lief. Ende sie quam myt sinen raede ende hulpe tot onsen weerdigen vader here iohan brinckerinck myt hore moder om een stede te bidden Ende hij was hem guedertieren ende oerlofde hem hijr toe blijven. Ende suster lijsebet was wal van xxxiij iaren, ende het was int anderde iaer dat diepen veen ierst begonnen was. Ende het was doe hijr te male strenge ende swaer van arbeyde, des die moder ende hoer dochter ongewonne weren. Ende der wrouwen began seer banghe te warden ende hoer en genoegede hijr niet te blijven, wantet hoer hijr alte swaer ende scharp was.

Op een tijt stont sie ende sach, hoe bederflike dat die susteren ende bruders arbeiden in eerde te dragen ende stubben wt te raden ende dier gelijck. Ende sie kierde hoer ter eenre sijden ende ter ander ende sach dat sie alle in swaren arbeyde weren ende segede tot hoer selven: ‘Al een cruce, al een cruce!’ Ende onse vader here iohan en was niet veer van hoer ende hoerde dit ende segede tot hoer: ‘Vrouwe, wat ist dat gi segget? ist al een cruce, dat gy siet ❘’ ende sie segede: ‘Ia here, ic en sach deses cruces ny gelijck, dat hijr is.’ Ende hij segede: ‘vrouwe, en wiste gy niet dattet hijr een cruce was? En segedy niet dattet cruce baven der poerten stont, doe gy hijr quemen? Ende en sochte gy dat cruce niet, wat wolde gy dan hijr doen?’ Ende sij en conde hoer niet gelijden ende kierde weder toe huyswert.

Ende sij hadde noch enen anderen sone behalven den prioer, die corts toe mariënboern int cloester gegaen was om daer te blijven Den die brueders lief hadden, ende sine wanderinge behagede hem wal. Mer als hij hoerde dat sijn moder weder te huys wolde, soe en wolde hij hoer niet begeven Ende wolde weder omme te huys trecken, daer die brueders seer in bedrucket weren Want sie hem alte geerne geholden hadden, mer hij en wolde daer niet blijven, ende toech mit sijnre moder weder omme Ende onder weghen verdranck hij. Ende die moder viel in alten swaren sieckte, soe dat sie wal iij yaer toe bedde lach. Ende hoer sone die pryoer en hadde gene cleyne sorghe ende verdriet van hoer Om hoer te besorgen die hoer dienden nacht ende dach, ende al dat sie behoefde. Al hadde sie noch guedes genoech, hij moste nochtans hoer besorger wesen. Dese guede vrouwe meende dat cruce te vlien, ende het volgede hoer soe voel te meer na.

Ende hoer sone die prioer was alten vurigen oetmodigen man Ende en schude giene swaer oetmodige werke myt den brueders te doen. Want hij stont eens in dat sacreet ende halp dat den bruederen schone maken. Ende hij hadde den bruderen verbaden dat hem niemant wijsen en solde, of hem iemant sochte, op dat hij soe niet gehindert en worde dat oetmodige werck toe vollen brengen mytten bruders. Ende bynnen der selver tijt quam daer al die raet van deventer om ene sunderlinge saeke ende begeerden den prioer te spreken. Ende als hem die brueders den prioer soe geringe niet en haelden, soe gengen sie selven omme ende seghen na hem. Ende als sie quemen by dat sacreet, soe segen sie hem. Ende sie spreken hem an ende segeden, ‘here prioer, wat soecket gy daer?’ Hie riep blijdelike weder tot hem ende segede, ‘dat hemelrijck, dat hemelrijck!’ Ende sie worden seer in hem gestichtet.

Ende sijn suster lijsebet en wolde geenssyns weder kieren van diepen veen. Mer sie verwandelde myt groter vuricheit hoer voergaende ledighe leven, in een oetmodich arbeydelic leven Ende sie mynde seer die gewari- ge doechden ende hadde soe grote begeerte onsen lieven heren na te volgen in oetmodicheit ende verworpenheit Dat sie hoer natuer in haete scheen te hebben Want sie en liet hore natuer geen guet geschien nacht noch dach: soe hart was sie hoer selven. Hoer beste cost was moes bry, bonen ende melck, ende dat graveste dat sie inder schotelen vant, daer was sie soe geringe mede heen Dattet den anderen susteren die by hoer seten, dicke pijnlick was. Ende als hoer een ander daer in voer quam, soe dochte hoer dat hoer groet onrecht was geschiet.

Nummer en dranck si wijn - ende dat hadde sie vercregen myt oerlof ons paters -, als of si daer niet wal van en voer Mer sie dedet van apstinenciën. Sie hadde grote begeerte int slot te wesen; mer soe lange alst onsen weerdigen vader here iohan brinckerinck niet guet en dochte, so leet sie hoer oetmodelic Ende was vestiaria daer buten ende diende stichtelike ende vredsaemlijc priesteren, bruederen ende susteren, na dat sie hadde ende vermochte. Ende inden iaer ons heren m cccc ende xv soe waert sie conversynne gecleet, als sie was by hoer 1 iaren. Ende doe gaf sie hoer soe veel te vurichliker te oefenen in den leven ende lijden onses lieven heren Als sie doe onbecummerder was van alre onlede ende officiën. Ende sunderlinge was sie sorchvoldich tot hore doet toe voer hoer oerde ende statuten.

Sie en bleef niet lange na hoer pruevel yaer sonder officie Want sie verwaerde den moeshof ende den bomgaert mytten avet ende die barnynge daer hem die susteren by warmden, daer sie den susteren soe mynlike in diende. Ende dicke angreep sij dat barnende holt ende die heyte calen myt bloten handen ende schicte dat vuer te rechte Soe dat die susteren verschricket worden ende sorchden dat sie hoer brande. Soe lachgede sie goddienstelic ende segede dat sies niet en gevoelde Want die hande weren hoer soe dorre, hart ende crom van langen ende swaren arbeyde, daer sie hoer niet in gespaert en hadde. Sie was seer vlijtich, radich ende trouwe te bewaren dat gemene guet van hore officiën Ende nochtans den susteren genoch wesende na horen vermogen.

Als sie hulpe behovede tot hore officiën, soe arbeyde sie selven soe vurichlike Ende genck soe wackerlike voert myt enen crummen rugge ende hoefde van olderdoem Dat niemant diet vermochte, trachlike en dorste voert gaen, sunderlinge die iongen. Nochtans hulpen hoer die susteren geerne omme hore goddiensticheit willen ende onsuekelicheit hoers selves.

Sie was genoechsam ende dancber wes men hoer gaf ende en clagede niet lichtelic, als hoer wat ontbrack Ende dede hoer groet gewelt, alst wal scheen doe sie doet was, want doe vantmen onder hoer culte een groet bluck Daer sie myt eenre seerre sijde op plach te rusten.

Sie was ock seer lijdsam in hore lester sieckten, ende sie starf myt groter vuricheit op sante lebuijnus dach na none, ende is begraven in den vrijthof. Sie starf int iaer ons heren m cccc ende xli, als sie was ommetrint lxxiiij yaer oelt Ende xiiij iaer was sie daer buten, ende xv yaer in der oerden.

Int iaer ons heren m cccc ende ix quam ock een erbaer Ionfer van staveren, geheyten stijne toelners, ten diepenveen, als sie was by hoer xx iaren. Sie was van gueden erbaren olders nader werlt ende seer costel was hoer getuuch nader vriescher manieren Als silveren gordelen, groete silveren knoepen, haeken ende spannen - ende al van silver -, die sie mede brachte. Ende sie was een alten werliken ionfer ende te male cloeck ende verstandel van synne. Ende sie en mysbructe niet die natuerlike gaven die hoer van gode gegeven weren, na dien dat sie toe cloester gegaen was. Ende daer omme verdiende sie by der graciën godes te comen tot enen hilligen leven Op dat also naden woerden ons lieven heren hoer ponde mochten warden geoeket, daer hij secht: ‘Die wat heeft den salmen geven, ende hij sal overvloyen.’

Sie sette hoer crachten soe vromelike te werke sonder sparen ende suekelicheit hoers selven, soe dat sie die ierste ende die leste was in allen swaren ende oetmodigen werken. Ende soe wat niemant geerne en dede, daer waert sie tot geropen Ende sie angrepet blijdelick ende tastede al naden snoedesten. Sie was seer barmhertich ende medelijdende op die gene die sie in becaringe ende in lijden wiste. Ende sie hadde alten ynnigen, vurigen ende devoeten herte tot onsen lieven heren Ende sijn hillige leven ende lijden plach sie dagelix te overdencken ende hoer daer in te oefenen tot al horen swaren arbeide Soe dat sie selden wtter myssen genck, hoer tranen en bleven daer staende. Ende sie was vaeke dat hoer giene mysse en mochte geboeren om des arbeydes willen. Ende al hadde sie hoer daer groetelick in te lijden dat sie hoer soe vele myt den wtwendigen dingen becummeren moste Nochtans soe leet sie hoer daer oetmodelic in. Ende sie was een wijltijdes meystersche daer buten, ende die susteren hadden sie alte lief Ende sie was den susteren seer troestelic, sunderlinge den nyen crancken of becaerden menschen. Mennyge nacht was si dat sie niet en sliep; so genck sie tot sommygen, die sie wiste dat in bangycheit weren Ende troeste sie, myt horen mynliken woerden sie toe herdende tot volherdicheit ende volstandicheit Daer sie sommyge mede wan, dient al kempelike stont.

Hoer selven was sie alte wtermate hart ende strenge, nochtans was sie enen anderen guedertieren. Sie dede hoer selven soe groet gewelt dat sie heymeliken van onsen vader vercreech dat sie op ene blote plancke sliep. Des margens als sie opstont, soe sette sie die plancke achter hoer bedde Ende des avents legede sij sie weder tusschen hoer lakene op hoer bedde.

Sie en conde hoer niet langer gelijden meystersche te wesen, wantet hoer alten groten oftreck was hoers inwendigen toekiers tot onsen lieven heren hoers gemynden brudegoms, den sie mynde van al horen herten. Soe begeerde sie van onsen weerdigen pater verloest te warden van hore officiën. Soe is hij hoer guedertieren geweest ende heeft hoer begeerte vervult Want hij cande wal hoer ynnyge devoete herte tot gode. Ende die susteren die by na myt hoer omme gegaen hadden van begynne dat sie ten diepen veen quam Ende langer dan xl yaer na hoer leefden, die plegen te seggen dat sie vele devoeter ende vuriger susteren gecant hadden Mer suster stijnen gelijck en hadden sie ny gesien Want sie brande als een seraphijn inder mynnen godes. Ende na des arsaten woerde soe hadde sie den doet gecregen van inwendigen arbeyt ende lieften, die sie hadden tot onsen lieven heren. Nae soven yaren dat sie daer buten geweest hadde, waert sie nonne gecleedet myt suster lijsebet van henevliet Doe sie was van xxvij yaren, ende doe gaf sie hoer soe voel te vurichliker tot onsen lieven heren, als sie doe merre oersaeken hadde hem te laven ende te dancken. Ende den godliken dienst dede sie so devoetelic, dat sie nummer wt den choer en genck, die tranen en bleven daer overvloedelike staende Die hoer onthasselt weren, als sie neygeden.

Op een tijt segede hoer een suster dat sie myt énen punte seer van bynnen becummert weer. Doe antwaerde sij ende segede, ‘och suster, moechdy u daer mede becummeren ende die tijt daer mede toe brengen? Ic weet enen mensche - ic hape dat hij noch levet -, die die clocke niet en mach tellen, om hem soe lange te verscheyden van onsen lieven heren.’ Ende die suster meende dat siet selven was. Hoer waert eens gevraget, hoe dat sie myt horen oefenyngen dede, ende myt al horen vrenden in den ewigen leven, die sie dagelix plach te eren Om dat sie nu moste te scholen gaen ende hoer geven totter leringe, doe segede sie: ‘Ic heb op gesat: al dat ic doe ende dat ic leer, dat wil ic al ter eren godes doen. Ende mynen cases ende temper plege ic mynen hilligen ende vrenden inden hemel te senden voer gebet ende lof, want ickes niet anders gemaken en can.’ Dat leren waert hoer al suer, want sie oelt was, mer sie gaf hoer daer toe al dat sie mochte. Ende hoer geselynne, geheyten lubbe swaves, een ionck susterken, plach hoer behulpelic te wesen in den leren, die te male abel was van synne ende van begrijp. Ende sie waert te hant ondermeystersch in der scholen.

Dese suster lubbe was van zwolle van gueden erbaren olders ende een enige dochter. Hoer vader was schepen toe zwolle. Ende als sine goddienstige huysvrouwe enen sone gebaert hadde, soe bleef sie daer na lange onvruchtbaer Daer hoer man ende sie seer in bedrucket weren. Ende hij waert te raede bedevaert te trecken tot sante Iacob omme vruchtbaerheit te vercrijgen sijnre huysvrouwen. Ende als hij sine bedevaert hadde gedaen, cort daer na gaf hem god een alten suverliken dochter Ende daer na vijf soens, daer hore ene van is geworden een devoet regulier toe northoerne. Ende dese dochter deden sie noemen lubbe, ende het was alten lieftalgen kint; ende die olders hielden sie tot alre eersamheit Ende lieten sie latijn leren onder meyster iohan cele van zaliger gedenckenisse, onder die hoede eens reckeliken clerckes, geheyten gerlacus Wonnende myt horen olders, die die kinder verwaerde ende leerde, ende waert namaels een devoet cartuser. Ende als lubbe was van xiij yaren, soe begeerde sie onsen lieven heren te dienen. Ende hoer olders en dorsten hoer daer niet in weder staen, want sie hem onse lieve here guedertierlike hadde gegeven, doe sies hem beden Ende sie geven sie gode wilchlike weder, doe hij sie hebben wolde ende hij hoer den syn gaf hem te dienen. Dat nochtans seer contrary was sommych van horen vrenden, om dat sie ene enyghe dochter was Ende alten byweseliken ionferken, seer gemynt van horen olders ende vrenden. Ende dat sie hoer olders waerachtelike lief hadden, dat bewijsden sie in dien dat sie sij gode bet gonden dan der werlt Ende brachten sie ten diepen veen, doe sie was van xiij yaren Ende men schrief m cccc ende xiij. Ende onse weerdige vader was hem guedertieren, al was sie noch cleyn, want sie hem wal bevyel. Ende hoer olders deden hoer als hoere liever dochter ende hebben den cloester mennige doechde gedaen. Ende onse pater en liet lubben niet lange daer buten, mer sie quam cort daer bynnen. Ende want sie wal wat latijns conde, ende te male suptijl van synne was Soe halp sie den anderen te bet, die oelt weren ende hartlerich, daer sie mede leerde. Ende sij was ene van here otten dijscypulen ende ene van onsen geleerdesten susteren Ende sie stont suster stijne toelners ende den anderen die myt hoer weren, troulike by inder leringe. Ende suster stijne pijndet hoer ock nuttelike te gebruken totten lave godes Ende sij en spaerde hoer niet, nacht noch dach, ende was ock seer trouwe inden gemenen arbeyt. Ende baven al soe brack hoer natuer seer van der inwendiger drift die sie hadde tot gode Want sie en conde myt vreden opten bedde niet blijven van groter lieften, die sie hadde tot onsen lieven heren, onder metten of onder prijmen Hoe late dat sie ock te bedde gegaen was om des arbeydes willen. Want die koen gengen daer bynnen bywijlen te weyden, ende soe plach sie sij helpen melken des avendes laete Ende soe en moste sie niet op staen ter metten sonder oerlof. Ende als dan dat leste teyken luyde, so nam sie mater waer ende gaf hoer een teyken myt gevoelden handen, als sie voer hoer bedde heen genck Ende begeerde dat sie op moste staen. Ende mater gaf hoer oerlof, want sie doch niet geslapen en conde. Ende in dat selve yaer dat sie professie gedaen hadde, began sie overvloedelike bloet te spyen, dat men anxt hadde dat sie daerin versmoren solde Ende sie began seer te breken inder naturen. Ende onse weerdige pater dede enen alten wijsen meyster comen van zwolle, geheyten meyster peter Die namaels mytten legaet ende cardynael van romen toech totten pawes, ende waert sijn meyster. Doe hij suster stijnen hadde gesien ende hoer den pols hadde getastet segede hij tot hoer: ‘suster, het sal guet warden.’ Mer hij ontgaf hoer dat lijf, dat siet niet en hoerde, ende hij segede tot onsen pater: ‘Och here iohan, oft ic hadde dat sie heeft ende het my gecomen weer, alst hoer gecomen is Want sie heeft also starcken natuer, dattet by na tegen naturen is dat sie heeft ende hoer geschiet is.’ Ende sie bequam een weynich tijdes, mer sie viel te hant weder in. Ende sie was te male lijdsam in hore sieckten ende men en hoerde gene clagynge van hoer. Ende want onse vader sach dat sie meer tijde totter doet dan totten leven, soe gaf hij hoer alle sonnendage dat hillige sacrament, hent sie starf. Ende sie segede tot eenre suster: ‘ist dat ic nu sterve, soe heb ickt my selven gedaen.’ Die suster segede: ‘hoe mene gy dat?’ Sie antwoerde, ‘doe suster gertruyt van rijsen sterven solde, bad ic hoer Als sie by onsen lieven heren queme, dat sij hem dan wolde grueten van mijnre weghen Ende dancken hem dat hij my soe barmhertelike wtter werlt hadde getagen Ende heeft my gebracht in dese guede stede ende onder dit mynlike geselschap, daer ic penetencie mach doen voer mene sunden. Ende ist hem behagelijc, ic wil geerne noch vijftich yaer leven ende doen penytencie Mer genoechdet hem anders, dat hij my by hem wil hebben, soe wil ic geerne tot hem comen, want ic soe wal te vreden bin. Ende ist dat ic nu sterve, soe vermoede ic dat suster gertruyt mine baetschap troulike heeft verwaert, als ic van hoer begeerde. Daer omme soe ist, yo mijn schult ist dat ic nu sterve.’ Dit segede sie, al vrendelike lachgende. Ende suster gertruyt van rijsen was des yaers daer voer gestorven, ende suster stijne krencte seer. Op een tijt doe sie vele blodes gebraken hadde, segede sie tot hoer selven, al luttel lachgende: ‘Ey quade dierne, holdet dit voer u: romenye, malmesye, yepecras, ende ander leckernye, die gy hebt gebruket in der werlt.’ Sie at watmen hoer gaf, sonder clagen, in der swàre sieckten. Ende onse here verloesde haestelick hoer edele ziele van den kercker des vleysches, des derden dages voer sante lucyen dach, des margens ommetrynt viij uren Als si was van xxviij iaren, vij yaer was sie daer buten ende ander half yaer inder oerden. Ende van wat verdiensten sie was, is vertoent enen geesteliken persoen in enen cloester Ende is geschreven op een ander stat, daer sie myt namen wort genoemt. Ende sie is begraven in die noertsijde des transes tusschen der capellen doer ende der kerck doer. Ende vij yaer na hore doet groef men hoer graf op omme een ander suster daer in te begraven. Doe quam daer soe genoechliken roecke wt, dat hem dochte als of sie in ene abteyke hadden gestaen, Also dat al den trans der mede vervullet waert. Ende die susteren worden wt den choer gehaelt om den sueten roecke te ruken. Ende daer quam ene suster van veers in den trans, dier al quellike was, ende als sie den genoechliken roecke roeck, doe waerdet beter myt hoer. Ende die dit van hoer geschreven heeft roeket ock. Ende die susteren die dat graf groeven, als suster armgert van lissen ende die anderen die daer to hulpen, weren seer vlijtich omme wat van horen hilligen gebeente te sueken, mer sie en conden niet één butken gevynden Daer sie hem alte seer van verwonderden.

Des yaers daer na, doe men schrief xviij, op sante Iohannes ende  pauwelus dach, worden iij susteren nonne gecleedet Als suster kathrine van rijsen ende suster lubbe swaves ende suster griete van Algeerden. Ende suster lubbe was van xvj yaren ende suster griete van xv yaren, ende sie was van den besten van wesel. Ende hoer moder, dat ene devoete oetmodige vrouwe was, hadde sie geestelic gelavet. Ende sie quam ten diepenveen, doe men xv schrief, ende sie was van xij yaren. Ende dese twie, als suster lubbe en suster griete, en weren die vromsten niet in swaren werken te doen, want sie en weren beyde niet starck Mer sij deden nochtans geerne oetmodige werke, als die schottelen te wasschen ende totten slachten te helpen ende dier gelijck. Ende sie volgeden der gemeenten strengelick in vasten in waken, hent sie tot horen yaren quemen.

Ende suster griete was een sachtmodich, oetmodich ende lijdsam persoen. Ende sie waert een alten gueden schrijfster, daer sie seer trouwe in was Ende sie verbeterde seer dat choer myt horen schriften, behalven dat sie omme gelt schreef. Ende seer devoetelick plach sie hoer getijde te betalen in den choer ende daer buten. Sie starf des dages na der elf m megheden dach, dat doe was op onser kermissen avent, onder homyssen Als sie was van xxxvij yaren, ende hadde in der oerden geweest xxij iaer ende ommetrynt iij yaer ongecleet. Ende sie is begraven in den vrijthof, doe men schrief m cccc ende xl. 

Suster lubbe swaves voerschreven was lange onder meystersche in der scholen. Ende sie plach des hilligen dages ende ock des werkel dages, alst onder slapen was, die susteren alte troulike te leren, sunderlinge die yongen choersusteren, hent tot hore doet toe. Ende sie plach ostiën broet to backen ende boeke te binden ende die te corrieren. Ende den sieken plach sie trouwelick te helpen lesen, nacht ende dach, diet van hoer begeerden. Ende sie was te male cleyn ende oetmodich in hoer selven, als of sie nummer van devociën en wiste Nochtans lach sie in den choer dicwijl soe diepe neder gestrecket ende in een gecrapen, als of sie onsen lieven heren inden schoet wolde crupen.

Op een tijt sach suster kathrine van naeldewick, als ofter een vuer brande in enen stoel. Ende sie nam nauwe waer wie dat wt den stole quam; doe vernam sij dattet suster lubbe was.

Seer vlijtelike dede sie hoer hantwerck in behoerliken tijden. Mer die tijt des gebedes of des sprekens en brachte sie niet onnuttelike toe Want enter sie leerde enen anderen wat guedes, of sie bedede of sie studierde. Want sie hadde seer vele hilligen, die sie dagelix te eren plach, sunderlinge onse suete vrouwe. Ende alle saterdage plach sie tot hore eren celencium te holden, Nochtans sprack sie wal een woert of ij, als sies niet ofwesen en conde.

Hoer volgede een hore nichte, die lubbe ten toerne hiet, die noch seer ionck was Die sie dicke plach te leren dat sie hoer guettijt solde wennen hoer toekier te maken tot onsen lieven heren Ende dat sie horen eygenen willen solde leren breken onder horen oversten ende hoer daer oetmodelike onder bugen Of sie solde hijr alten armen leven hebben ende onlieftal warden. Dese guede suster lubbe swaves bevyel op kers avent, ende sie starf des daghes na alre kinder dach des avents om ix uren Hoer wal bewetende ende die letanyen mede lesende Ende die hilligen devoetelike an roepende, die sij plach te eren, hent dat sie den geest gaf. Ende sie is begraven in hore moder graf, die in dat selve yaer gestorven was.