(28) Van suster Fye van Reeden. (1429)

Dese guede zuster Fye, doe si noch werlick was, eerdat si oer bekierde, plach si te wonen mit eens ridders vrouwe in den lande van Cleve. Ende daer was si alsoe groet geachtet ende lieftael op den huys, dat alle dijnc meer scheen nae oeren wille ende guetduncken geregiert te worden dan nae des rydders vrouwe. Ende alsoe werlick ende uutwendich plach si te gaen, dat si enen tabbert droech, die ondersneden was van witten ende groenen wande, ende was alsoe van langen, smaelen stucken toe gaeder geset. Ende hier was si bovenop gegordet mit enen sulveren gordel, dat omme ende omme vol bellen henck, alsoft rosbellen geweest hadden. Ende daer plach si dan van ydelheiden een dolmes aen te dragen, alsoft een man geweest hadde, ende was aldus altemale een nette des duvels, die ziele mede te vangen. Mer daernae, doe si oer bekierde, soe bekierde sij oer alsoe gehelick vander werlt ende van allen pumpen des duvels, dat si vollencomelick scheen ons Heren woert te volgen, daer Hi spreket doer Ysayam, den prophete: ‘O, Ysrahel, isset dattu di bekierste, soe bekier di tot My’. Siet, aldus hadde oer zuster Fye volcomelike bekiert; want naedat si oer vander werlt gekiert hadde, en ontsach si oer gienre nederheit noch oetmodicheit, soedat si myt sancte Matheus wal spreken mochte: ‘Ick en drage nu niet Levy, ic en drage nu niet den puplicaen,, mer ic dede Levy uut, doe ic Cristum aendede.’ Want alsoe deger dede si den oelden menschen uut mit synen wercken, dat niets niet en scheen in oer te blyven, dat der werlt ghelick was.
Dese guede zuster Fye bekierde onse weerdige vader her Iohan Brinckerinck selven; want als si wat guedes willen hadde, dat si oer vander werlt ende ydelheit kieren wolde, soe gevyelt op een tijt, dat si toe Deventer quam ende sprac onsen vader toe; want sijn naeme was overal vermaert, ende hieromme soe maecte si oer toevlocht tot hem. Ende als hi sie dan sach ende mit oer gesproeken hadde, soe bevyel si hem recht wal; want ommedat hi een wijs man was ende verstandel, soe mercte hi vluchtes, dattet toecomende ene vuerige calumpne der doechden wesen solde. Ende want si dan wat guedes willen hadde, soe maecten si oer onderlinge callinge van dien dijngen, die der zielen aengaen. Ende opdat hi sie te bed trecken ende nae sijnen willen bugen mochte, soe legede hi oer voer, dat si oer daerin overgeven solde, dat si hier een yaer tot meister Gerijts huys solde blyven. Ende als dat jaer omgecomen waer, weert dattet oer dan roude, soe wolde hi oer hondert gulden geven ende laten sie vrijlic wederomme trecken. Ende als dan dese geestelike ende godlike vermedinghe aldus geschiet was, soe gaf oer zuster Fye daerin over, dat si doen wolde, alsoe als onsen weerdegen vader guet duchte. Ende hieromme soe schicte si oer dijnge, als si alreïerste conde, ende quam doe weder. Ende doe voertaen kierde si oer alsoe gehelick tot onsen lieven Heren ende tot allen doechden, datmen uut al oeren zeden ende wanderinge Gode bekennen mochte. Si was sonderlinge oetmodich ende verworpen in oeren clederen, soedat si daer niet en scheen op te achten, hoe dat si genck. Mer allene was si blijde, dat si een stede der penetenciën ende der oetmodicheit gevonden hadde, want doe dat jaer ommegecomen was, als si mit onsen vader her Iohan Brijnckerinck overdragen was, soe sprac hi oer op een tijt an, ende vragede oer guethertelick, of hi oer oeck die hondert gulden betaelen solde. Ende wanttet oer al vergeten was, soe segede si: ‘Here, wat myendi?’ Hi antwoerde: ‘Isset u vergeten vander overdracht, die wi te gaeder gemaket hadden, als dat ic u hondert gulden solde geven, weert dattet u beroude, dat gi hier gecomen sijt?’ Doe antwoerde si weder uut enen vollen geeste ende segede: ‘Here, ick en begeer gien gelt van u, mer hadde ic hondert gulden, die wolde ic u geerne geven, opdat gi my beholden wolden ende lijden mit my.’ Ende als onse vader dese antwoerde van oer hoerde, ende ondervant, dat si oer mieninge aldus in Gode gesat hadde, soe genck hi blijdelike van oer.
Si was ene wijl tijts inder koekene, ende dat oetmodighe werck dede si ynnichlick ende goddienstelick. Ende want si in voertijden, doe si noch onder dat yuck des duvels was, oer lichaem verciert ende toegemaket hadde, opdat si der werlt behaegen mochte, alsoe maecte si nu van oeren leden een offerhande, opdat si Gode behagen mochte. Want als si wat doen solde, doe si inder koekenen was, daer si oer hande om behoefde te wasschen, soe dede sijt; mer anders plach si soe oetmodelike te gaen, dat si oersselves niets niet en scheen te achten. Ende alst oer dan gesecht waert, dat si oer doch wat haevenen solde, soe antwoerde si weder ende segede: ‘Hadde ic my wat myn gehaevent, doe ic den duvel begeerde te behagen, dat wolde ic nu wal. Ende hieromme en is daer gien verlanck aen, hoe dat ic gaa.’ Op een tijt solde si weder toe huys trecken om een sonderlinge zaeke, die si daer te doene hadde. Ende doe nam si van oetmo- dicheit een aelinge grawe hoyke omme, ende toech daer alsoe mede hene onder diegene, daer si in voertijden in groter overvloedicheit ende weelden mede gheleeft hadden. Ende als die luyde dat segen, dat zuster Fye daer mit alsoe rechten oetmodigen hoyke quam, verwonderden si hem temaele seer. Want si in voertijden soe rechte uutwendich plach te gaen, dat oer nyement gelijck en mochte wesen, ende dese hoyke nu alsoe lelick ende grijs was, soe was si hem allen een wonder. Doe was daer ene maget, die mit oeren oelders woende, ende die diende alsoe onsen lieven Heren, ende heyte Lutgert van Buderick. Als dese sach, dat oer die werlike jonfer, die soe rechte uutwendelike plach te gaen ende die soe grote dage nae der werlt gehad mochte hebben, ende dit altesamen omme Gods willen overgegeven hadde , ende nu mit alsoe oetmodigen ende verworpenen habijte genck, soe waert si hiervan alsoe in oeren herten geslagen, dat sijt doe rechtevoert opsette ende voernam, dat si toe Deventer wolde trecken ende besien, of si toe meister Gerijts huys oec yet een stede mochte crigen, daer si onsen lieven Heren in dienen mochte. Ende als si die gecregen hadde ende hier gecomen was, hoe schemelick, hoe oetmodichlick ende godformelick si die besat hent totten eynde oers levens, dat mach men mercken uut dien, dat onse weerdige vader, her Roelof van Muden, in dit selve boeck van oer gescreven heeft.
Hiernae, als zuster Fye hier aldus in alre oetmodicheit ende nederheit ene wijl tijts gewandert hadde ende hadde oer bewesen een exempel alre doechden, soe waert si in gehorsomheit uutgesant toe Santen in den lande van Cleve om daer ene nye vergaderinge te helpen begijnnen. Ende daer bewees si oer seer stichte- lick ende goddienstelick in oere wanderinge, soedat si beide die zusteren ende oeck die werlike luyde in groter weerdicheit hadden. Sij was sonderlinge vuerich ende begeerich daertoe, hoedat si guede menscen mochte trecken uuten kennebacken des duvels ende brengen sie tot eniger stede, daer si oer zielen onsen lieven Heren mochten offeren. Ende hieromme soe plach onse weerdige vader, her Iohan Brinckerinc, van oer te seggen, dat si den lande van Cleve als ene apostelinne van Gode gegeven weer, omdat si daer alsoe veel menscen bekierde ende halp hem, dat si quamen totten dienste Gods. Want omdat si in voertijden die menschen hadde getoegen tot ydelheiden ende tot sunden, soe was si hem nu behulpelick in al dat si conde, dat si ergent mochten comen, daer si die sunden mochten schuwen.
In deser selver tijt doe dese guede moder Fye overal neerenstich was tot gewijnne der zielen, doe waert onse staet ende maenier van leven seer aengevochten als van quaden secten, die onder ons luyden wesen solden. Ende om dese selve zaeke waert moder Fye toe Collen int geestelike recht voer enen kettermeister gedaeget om aldusdanige zaeken. Doe wert si wonderlike seer bedruct, want omdat si oer des rechtes niet en verstont, soe en wiste si niet, hoe dat sijt mit deser zaeken maeken solde. Doe genck si tot enen geesteliken vader, ende claegede dien oeren druck, ende begeerde oeck mede van hem, dat hi om Gods willen wal wolde doen ende trecken mit oer toe Collen voer dat recht, want si en wiste niet, hoe dat si oer in deser zaeken hebben solde. Ende als dese guede vader dit hoerde, soe hadde hi groet medeliden mit oer, mer want hi anxt hadde, dat hi hem in enigen dijngen vercallen mochte, daer si hem in mochten vangen of begrijpen, ende hi oeck alsoe in die selve last mochte comen - want men pleget te seggen: mit groeten heren is quaet kersen te eten - ende hierom soe weygerde hijs oer ende segede, dat hi den arbeit geerne doen wolde ende noch veel meer, mer hi en dorste hem der zaeken niet onderwijnden. Als si dit hoerde, dat si vanden menschen gien hulpe noch onderstant en conde gecrigen, soe kierde si oer mit alre herten inwendelick tot onsen lieven Heren ende bat Hem, dat Hi mit oer wolde trecken ende wesen oer hulper, want si gienen menschen mit oer crigen en conde. Ende als si onsen lieven Heren aldus anriep, soe duchte oer, dat Hi oer inwendelike toesprack, ende segede: ‘Trecket vrijlic hene ende en ontsiet u nyet, want Ic sal mit u wesen ende helpen u.’ Ende aldus soe toech si toe Collen voer den kettermeister, vastelike betrouwende in Gode, dat Hijs niet hengen en solde, dat Sijn cleyne kuddeken verstroyt solde worden. Ende onse lieve Here die gaf oer mont ende wijsheit, die al oer wederzaeken niet wederstaen noch wederspreken en mochten. Ende aldus soe toech si seer vroelick ende blijde weder te huys, danckende ende lovende onsen lieven Heren, die niet en latet diegene, die in Hem betrouwen.