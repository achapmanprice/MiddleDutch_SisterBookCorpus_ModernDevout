(57) Van onser eerweerdiger moder Salome Sticken. (1449)

Dese guede zuster Salome was van gueden luden nader werlt uuten lande van Ghelre, Eerdat si toe meister Gerijts huys quam, plach si seer werlick te gaen, als mit ondersnedenen clederen ende mit schoen van twierhande verwe, ende mit anderen ydelheiden, daer hem die werlike herten mede plegen te becummeren, die Gode niet en kennen, noch die doechden niet en mynnen. Mer naedat sij oer overgegeven hadde tot desen oetmodigen state, ende si oer bekierde, soe bekierde si oer alsoe vollencomelike tot Gode, dat niets niet in oer en bleef, daer si der werlt in geliken mochte. Want si gaf oer soe vuerichlike tot allen doechden, alsoft die doechden oer natuer hadden geweest.
Sij was sonderlinge vlitich op oer werck ende plach soe vuerichlike te arbeiden, alsof si dat werck  allene wolde doen, als si oec ondertijden geerne ghedaen hadden. Want als die zusteren oer cleder wiesschen op der Yselen, omdat si doe bijnnen huys daer noch gien rietschop toe en hadden, soe plach si wal ondertijden ene grote bordene cleder op oer hoeft te nemen, ende genck mit eenre zuster al heymelike voer enwech, opdat, als die zusteren naequemen, dat si dan te mijn solden vijnden te wasschen. Op een tijt solden die zusteren gaen wasschen; doe segede si totter zuster, die bi oer genck: ‘Och, of wi dese cleder nu allene mochten wasschen!’ Sij hadde die gracie van onsen lieven Heren ontfangen, dat si alle werck seer gerijnge conde gedoen. Als si dan sat in den bedehuys ende hadde meer gesponnen dan een ander, die bi oer sat, soe plach si al heymelike oer  spillen te steken onder eens anders stoel, datmen alsoe myenen solde, dat si een ander gesponnen hadde. Als si in den werckhuys op den stelle sat, soe plach si dicwile, want si veel wercken conde, oer stercsel gerijnger an te crigen dan een ander; wasset dan alsoe, dat daer argent een stelle bi oer ledich stont, daer genck si dan op sitten, ende wrachte daer soeveel van als sij conde, ende liet oersselves stelle leddich staen. Sij plach te seggen, dat men op den stelle een schouwende leven mochte leyden, die sijn tijt goddienstelike pijnde toe te brengen ende waerde hem voer alrehande synlicheit, daer die naetuer toe geneyget is. Ende dit plach siselven mitten wercken te bewisen; want alsoe geheelike kierde si oer tot Gode over oenen wercke, dat si oere  sijnlicheit soe veel niet en volgede dat si nae den smitten sach, wanneer si van den boeme quemen.
Doe si hier noch niet lange gewoent en hadde, plach si noch van oelder gewoenten te seggen: ‘Entelike zuster.’ Doe vermaende si daer een ander zuster in ende segede: ‘Wij sin diegene, daer die engelen ende menschen op sien, ende wi hebben ons aldus, ende sullen aldusdanige werlike manyeren van callingen over ons hebben?’ Doe antwoerde si weder ende segede: ‘Lieve zuster, vergevedet my, het is myn schult, ic wil my geerne beteren.’ Ende nae dier tijt en hoerde men oer dat woert nye meer spreken.
Sij was seer oetmodich ende neder in oerselven, ende waer dat si daer bi conde comen, soe pijnde si die swaerste ende oetmodichste wercke te doen. Op een tijt quam een geestelic persoen tot oer, die oer ommer  nac den vleische wat bestont, ende die hadde sie alte geerne toe Reenchem int slot gehad, mer van oetmodicheit en wolde sij giene nonne worden, al wasset dat sijt nochtan daernae tegen oeren willen moste doen. Alsoe grote devocie hadde si totten hiligen Sacramente te gaen, dat si des nachtes, als si des anderen dages daer toe gaen solde, van groter devociën ende begeerten niet of niets weert en conde geslapen. Ende als si dan aldus in alre doechde pijnde voert te gaen, soe waert si, onlange naedat si hier gecomen was, moder gecoren. Ende hoe vuerichlick ende strengelick dat si die doechden pijnde voert te setten, dat en solde men niet lichtelike beschryven moegen. Want si was neerenstich voer onse guede gewoente, vuerich inder vermaninge, ende  seer stichtich inder wanderinge. Want all was si moder ende die hogeste inden grade, nochtan was si soe oetmodich ende neder in oerselven, dat si oer niets niet na oeren staete en hielt. Want sy plach vaeke, derwile dat si moder was, gelick oft een ander gemyene zuster geweest hadde, ynt werckhuys te gaen sitten werken. Ende hieromme, want si aldusdanigen geheelen exempel der doechden was ende oer fondement soe vaste in onsen lieven Heren gelecht hadde, soe datmen daer grote dijnge op stichten mochte, soe wart si overmids gehorsomheit, doe dat cloester ten Diepen-vene begonnen waert, daer ge- sat, opdat si dat solde helpen stichten ende fondieren inden rechten doechden, als si oeck trouwelike gedaen heeft. Ende hoe hilichlike ende stichtelike si daer oeren loep vollenbracht heeft, dat moge  wi uuten doechden mercken, die daer van oer geschreven sijn, alster voer geruert is.