(7) Van zuster Lubbe Peters. (1413)

Dese guede zuster Lubbe was seer vuerich inder vermanige, als si enige gebreke sach doen, die tegen onse guede gewoenten we- ren, of anders dat tegen guede zeden was of tot vryheiden droech. Het was ene vuerige, oprechte maget, ende was trouwe in den dingen, die oer bevoelen weren;  want si plach die uutwendige dinge te verwaeren, soedat si veel dinge onder handen hadde, ende daer si veel onlede mede hadde. Ende hieromme hadde si oer dicke te liden; want waervan dat sijt ondertijden nemen solde, daer si die dinge mede cofte, die noetdruftich weren, en wiste si ondertijden niet. Ende daertoe waert si oec dicke veroetmodicht ende verspraken, als si een dinck voer dat beste gedaen hadde, recht of sijt quelke gemaket hadde. Dese selve zuster Lubbe Peters hadde enen brueder toe Wijndsom, ende hiete brueder Gerlacus. Ende dit was een alten hiligen, goddienstigen man, ende gaf hem soe wonderlike seer tot gehorsomheit ende tot enen stervenden leven, dat hi een volcomen exempel alre doechden was. Want tot [5 a] alsulker gestorvenheit ende versmaetheit sijnsselves was hi gecomen, dat hi segede: al gevoelde hi ene gemeyne mynne tot allen menschen, nochtan voelde hi een sonderlinge neygen totten genen, die hi wiste dat hem niet lief en hadden, ende die hem achtersprake, verdriet ende moyenisse andeden. Doe dese brueder Gerlacus noch een clerck was, soe plach hem her Floerens, onse vader, dicke wat guets te seggen, ende hadden alte geerne bekiert. Soe gevyelt op een tijt - op onser Vrouwen lichtmissendach - dat Gerlacus onse lieve Vrouwe solde wesen indie grote kercke, want het was een recht suverlick persoen. Doe calde hem her Floerens an, ende segede hem wat guets, als hi altoes plach te doen. Ten lesten maecten si een overdracht mit malcanderen, als,  weert zake dat hi syne knyën buychde, als hi sijn kindekijn offerde, dat solde her Floerens een teiken wesen, dat hi dan onsen lieven Heren sijn reynicheit laefde. Ende doe her Floerens mercte, dat hi op sine knyën viel, doe hi sijn kindekijn offerde, waert hi alsoe blide in onsen lieven Heren, dat hi in sijnen herten sanck: ‘Te, Deum, laudamus’. Hierna, doe dese brueder Gerlacus toe Wijndsom quam, gaf he hem wonderlike seer tot gehorsomheit ende tot allen doechden. Op een tijt waert hem geboeden, dat hi die peerde uuter weyde solde haelen. Ende want hij daer noch niet lange gewoent en hadde, soe en kanden hem noch die honde niet; ende hieromme soe blecten si hem aen ende wolden hem biten. Doe genck hi nedersitten, ende sprac totten honden ende segede: ‘Ick sal in gehorsomheit die peerde haelen;  wildijs niet liden dat ict doe, soe gaet gi hene ende haelt sie.’ Ende rechtevoert gengen die honde, ende liepen hene ende haelden die peerde, ende dreven sie voer dat cloester. Onse vader her Iohan Brinckerinc hadde desen brueder Gerlacus omme sijns hiligen levens willen in alsulker weerdicheit, dat hi plach te seggen dat hem duchte, dat hi ene heele weke te bed voer, als hi sine mysse hoerde. Want alsoe ingekiert ende godformich was sijn leven ende wanderinge, dat mennich jaer na sijnre doot sine voetstappen in Wijndsom luchteden. Ende want hi dan aldus uutnemende vuerich ende goddienstich was, soe hadde hi alte geerne gehad, dat oer zuster Lubbe gegeven hadde totten rechten doechden. Ende hieromme plach hi oer ondertijden wat schriften te senden, daer hi oer in leerde, hoe dat si oer tot sterven ende lidsomheit geven solde, ende dat si oer niet alte seer en solde uutstorten op die uutwendige onlede, die si onder handen hadde. Ende sonderlinge screef hi oer een alten suverliken epistele, daer hi oer in leerde, hoe dat si oer inder onlede hebben ende regieren solde, die aldus begijnt: ‘Onsen lieven Heren stedelik te offeren een vreedsom herte, etc.’.