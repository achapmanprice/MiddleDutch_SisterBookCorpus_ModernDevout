(68) Guede punten ynt gemyen.

Het was een zuster, als oer wat beyegende van yement, dat oer swaer was, soe plach si in oeren herten die zuster an te siene, recht of si stonde onder dat cruce ons Heren Ihesu Cristi ende weer beloepen myt Sijnen duerbaeren bloede. Ende als oer dan duchte dat si sie aldus mitten bloede Cristi besprenget sach, soe en conde si giene onweerdicheit noch passiën op oer hoelden.
Een zuster plach die ydele glore soeseer te schuwen, dat si ondertijden in den hof genck ende sloech die pellen doernkens, recht oft een kint hadde geweest. Ende als si daer dan  om veroetmodicht waert, soe gaf si oer oetmodelike schuldich, recht of sijt van lichtverdicheitgedaen hadde, dat si nochtan van oetmodicheit dede, vliende dat lof ende gonste der menschen.
Een zuster gaf oer alsoe seer tot sterven, dat si des voermyddages, als si liever geswegen hadde, ende hadde oer gebedet of anders wat guets gelezen, soe plach si te callen des si behoefde; mer nae den eten, als oer meer luste te spreken, soe sweech si ende en calde niet meer dan alsoe veel als si van noedes wegen niet vorbij wesen en mochte. 
Een zuster plach te seggen, dat si volstandich weer gebleven in enen gueden leven, ende dat si die passiën ende die gebreke niet verheert en hadden, dat weer allene, omdat sij apen hadde geweest in oere bicht ende anders, daer sijt wesen solde.
Een zuster was, die hadde enen boem, die in deser weer stont, mit alsulker lieften beseten, dat sijs niet wal licmodelike dragen en conde, als hem yet geschiede, dat hem niet guet en scheen te wesen. Ende dijt waert onsen vader, her Iohan Brinckerinck, gesecht, dat si mit alsulker synlicheit tot desen boeme gekiert was. Ende doe liet hij sie haelen ende heyt oer doen, dat si den boem mitter wortelen op solde trecken ende slepenen in der Yselen. Ende al wasset oer swaer te doen, si was nochtan gehorsom, ende dede als onse weerdige vader wolde.
Een zuster plach te seggen, dat hem een nye bekiert mensche alsoe vuerichlike tot onsen lieven Heren ende totten doechden mochte geven, dat die doechden sijn natuer worden.
Eenre zuster mysviel eens wat, dat si wat dede,  daer si merckelike om veroetmodicht solde werden. Ende als dat een ander guede zuster hoerde, soe nam si die schult op oer, ende sij toende oer in alre manyeren van buten, recht of sijt gedaen hadde. Ende die correctie, die de ander zuster gehad solde hebben, die nam sie oetmodelike op oer.
Een zuster plach te seggen: een mensche, die sijn herte dicwile becummerde mytter passiën ons lieven Heren, dien vielen die ghebreke of, dat hiselven nouwe en wiste, hoe dat hi dier quyt worde.
Het gevyel op een tijt, datmen een zuster uut solde senden om een nye vergaderinge te helpen begynnen. Ende doe woende hier een zuster ende heyte Griete Schoemakers, ende want onse vader her Iohan Brinckerinck lichte wat op oer geraemt hadde, of  hi wolde sie veroetmodigen, soe genck hij int reventer ende liet sie tot hem comen. Ende als si dan tot hem gecomen was, soe hiet hi oer doen, dat sijt altesamen van oeren hoefde solde doen, dat si daerop hadde, ende leggent bi hem op die banck ende gaen alsoe mitten bloeten hoefde int bedehuys tot moder Barten ter Clocken ende vragen oer, of si oelt ende wijs ghenoech weer meistersche te wesen. Dese guede zuster schaemden oer wonderlike seer; mer nochtan was si gehorsom ende nam oeren doeck van den hoefde, ende genck alsoe int bedehuys tot moder Barten, ende segede tot oer dieselve woerde, die oer geheyten weren. Ende want moder Barte oer chroene vermeeren wolde, soe veroetmodichde si sie daertoe, ende gaf  oer enen smete bi oer kenebacke, ende segede: ‘Neen zuster, ten duncket my niet guet, noch ghi en sijt daer oeck niet wijs genoech toe’. Ende als sij dese antwoerde aldus ontfangen hadde, soe genck si oetmodelike weder tot onsen vader ende segedet hem. Ende daernae, doe hijt oer orlofde, sette si oeren doeck weder op oer hoeft, ende genck schemelike weder enwech. Ende toe dier tijt en waert si niet uutgesant, mer daernae quam si toe Eymerick int zusterhuys, daer sij een seer stichtich ende goddienstich leven leyde hent tot oeren dode toe. Een zuster was, die hadde een swarte hoyke, ende die plach si seer nouwe te verwaeren, want sij plach si in een laeken te bewijnden, opdat si niet bestuven en solde. Doe gevyelt op een tijt, dattet  een zuster her Iohan Brinckerinck onsen vader segede, dat si aldus veel onleden mit deser hoyken hadde. Ende want hi een vuerich man was ende die rechte doechden mynde, soe quam hi op een tijt in die weer ende geboet der zuster, dat si tot hem solde comen ende brengen oer hoyke mede. Ende als si dan quam, soe brachte si oer hoyke gewonden in een laeken, als si plach, ende hij segede tot oer: ‘Zuster, doet my die hoyke’, ende si genck schemelike tot hem, ende dede si hem, ende die stede, daer hi stont, was merclike stoevych ende onreynlick. Doe nam hi sie ende warp sie mydden in den stof, ende trat daerop. Doe si dat sach, stont si ende sach schemelike toe, ende segede: ‘Och, here, onse beste hoyke!’ Doe segede hi oer: ‘Zuster, men sal u een ander hoyke geven,’ ende daermede genck si van hem. Ende doe si des avendes bi oer bedde quam,  soe vant si daer een ander hoyke. Ende si plach naemaels al guethertelike te seggen: ‘Ick hadde gehopet, si hadde swart geweest, mer doe ic sie bij den dage besach, was die quaetyaer graw.’


Hier eynden sommyge devote punten van onsen lieven, oelden, eerweerdigen zusteren.
God si gelaeft!