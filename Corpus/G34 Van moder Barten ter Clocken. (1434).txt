(34) Van moder Barten ter Clocken. (1434)

Dese guede zuster Barte woende hier alsoe vroe inden huys, dat oer onse weerdighe vader, meister Gerijt, selven die stede gaf. Mer si en woende hier niet bi sijnre tijt, want si was doe noch alte jonck, mer daernae quam si hier. Ende al was si jonck van jaeren, si was nochtan alsoe oelt ende rijpe van zeden, dat si cort daerna moder gecoren wert; ende si was die ierste moder, die hier toe meister Gerijts huys was, dierwilen dat hier wat reyments was nae enen geesteliken leven. Mer nochtan was hier ene moder voer oer ende heyte Nyese Felix, daer hiervoer van gescreven is. Mer bi oere tijt en was hier niet veel ordynanciën nae enen gemyenen leven; ende dit was bi her Iohans vanden Gronde ons vaders tijden. Mer daerna, doe her Iohan Brinckerinck, onse vader, mitten zusteren quam, brachte hijt al in een ander geschick. Want hi veranderde veel dijnge, die in enen gemyenen leven niet en dienen, ende satte veel gueder punten in, die in aldusdanigen leven noetdruftich sijn; soedat hi hier alsulken fondement der doechden legede, dat meister Gerijts huys, alsoe lange alst staet, niet cleyne van hem verbetert en sal wesen. Ende in deserselver tijt was Salome Sticken hier oec moder, mer naemaels, doe dat cloester ten Diepenveene gestichtet waert, soe waert si daer prierynne gemaket. Ende als dan zuster Barte hier gecomen was, soe legede si, als wi nu hoeren sullen, in oere yoeget alsulken fondement der doechden, dat si alden zusteren een spiegel ende exempel alles guedes was.
Sij was seer tegen die curioesheit, want als si wat sach of vernam, dat daeran droech, dat plach si trouwelick te vermaenen, ende dat en liet si oeck niet ongebetert, alsoe veer alst in oere macht was. Ende sij en liet oeck gienrehande dijnge inbreken, die tot curioesheiden droegen, als van clederen, van boecken of van anderen dijngen, die der oetmodicheit contrari weren, al mochtet oer oeck groetelick gebaetet hebben. Ende dat plach si ondertijden te beclagen, dat si van sommygen zusteren mercte, dat si liever ene swarte hoyke droegen, al hoe grof of lelick dat dat want was, dan dat si ene grawe solden hebben. Seer neerenstich ende sorchvoldich was si voer onse guede gewoente, want wanneer si wat sach, dat niet na der letter rechtuut en was, al hoe cleyne dattet was, dat vermaende si. Ende hier dede si vordel in, soedat si wal seggen mochte: ‘Die eernst des huyses Gods heeft my gegeten’. Mer nochtan was oer vermaeninge oetmodich ende schemel, gelijck dat onse oelde zusteren gemyenlike plagen. Een sonderlinge toekier hadde si totten genen, daer si van mercte, dat si wat neerenstich weren voer die doegeden, ende die niet gekiert en weren tot alrehande curioesheit, daer giene doeget in gelegen en is. Ende als yement wat voer dat beste vermaent hadde ende daer dan wat omme geschulden of berispet waert, dien was si seer vrendelick ende troestelick, ende plach dan dit punte vaeke te seggen, dat sancte Bernaert secht: ‘Hebbe wi wat voer dat beste gedaen, ende en worde wi daer niet in veroetmodicht of vernedert, soe moege wi anxt hebben dat daer niet mede geweest en heeft, dat onsen lieven Heren behagelic was.’ Ende als een ander becoert of belastet was uutwendelick, of als hi wat te lijden creech, daer hi in gedrucket waert, soe plach si dit punte te seggen, dat die hilige vader Clymecus secht: ‘Brueders, lijdet mit ons, strijdet mit ons, ende drijncket den kelick der sarringe alse water des levens’.
Dese hilige ziele mynde alte seer oetmodige oeffeninge in oerselven ende oeck mede in enen anderen. Want alte quelke conde sijt verdragen, dat hem die zusteren niet oetmodelike schuldich en geven, als si vermaent worden. Want alsoe uutnemende stichtich was siselven in desen punte, als dat si oer soe oetmodelike plach te bewijsen ende schuldich te geven, als si vermaent waert, dat oer binae nyement daerin gelijck en was. Ende hieromme, doe si ofgesat was, ende een oelt mensche geworden was, soe mosten hem moder Beerte ende moder Lizebeth, die nae oer moder weren, seer nouwe waeren, dat si sie niet en vermaenden noch niet en segeden, dat aen oer gebreke droech op enyge stede, daert slijkich was, want si hadde anders terichte in den slijck op oer kniën gevallen. Ende als yement anders geschulden of veroetmodicht waert, wasset dat hi dan niet op sijne knyën en viel ende gaf hem oetmodelike schuldich, soe viel sij op oer knyën ende segede: ‘Het is mijn schult, ic wil my geerne beteren.’ Ende want si aldus enen anderen beschemde, die hemselven niet schuldich en gaf, soe en dorste hem nyement ongebuychsom bewisen in oere tegenwoerdicheit. Ende dese oetmodicheit en bewees si niet allene tegen oeren oversten, mer hadde oer die alrejongeste zuster inden huyse vermaent, si hadde oetmodelike op oer knyën gevallen ende hadde oer schuldich gegeven. Het geviel op een tijt, dat si ommer wat haestiges te doene hadde, soedat si oer trippen uuttoech ende genck al wat wackerlike op oeren schoen. Doe quam oer ene vanden jongesten zusteren te gemoete ende segede oer uut gueder sympelheit toe: ‘Lieve zuster Barte, gi loepet yoe te vuerichlike op uwen schoen, ic sorge, die voete sullen u coelt worden.’ Doe si dat hoerde, viel si rechtevoert op oer knyën, ende segede: ‘Het is mijn schult, ic wil my geerne beteren.’ Siet, aldus rechte oetmodich ende neder weren oer zeden ende manieren, soedat si niet allene oersselves ziele en stichte in doechden, mer si was oeck al den anderen zusteren een spiegel, daer een yegelick in sien mochte ende mercken, hoe dat hem behoerde te wanderen.
Alsoe oetmodelike plach si te bichten ende oersselves gebreke ende crancheiden te belijën, dat oer onse bijchtvader ondertijden vragede, of si dat mit gueder conscienciën wal seggen dorste. Want si wisten wal, datt alsoe niet en was, mer dat sijt van oetmodicheiden segede. Wanneer dat die zusteren int gemyene toesamen quemen om die gebreke te vercallen, soe plach si oetmodelike onder die jonge zusteren gaen te sitten; nochtan wast binae een van onsen alreoeldesten zusteren. Ende als die jonge zusteren dan op oer knyën vielen, soe viel si oetmodelike mede op oer knyën ende gaf oer mede schuldich. Ende als si ondertijden hieromme van moder Beerten of moder Lizebeth geschulden waert, soe bewees si oer soe rechte, oetmodelike ende eenvoldelick, datmen inder waerheit mercken mochte, datt giene gevenstheit in oer en was, mer een rechte mynne ende neyginge, die si totter oetmodicheit ende nederheit hadde. Mit alsoe groeter oetmodicheit ende reverenciën bugede si oer onder moder Beerten ende moder Lizebeth, alsoft die alrejongeste zuster van den huys hadde geweest; ende alsoe onderdanich ende ghehorsom was si hem, alsof si nye boven geweest en hadde. Ende plach hem oeck alsoe nouwe orlof te bidden, dat si niets niet en dede sonder orlof, hoe cleyne dattet was. Wanneer dat si orlof bad uuten bedehuys te gaen, soe noemde si al die steden, daer si dan myende te gaene, ende dat en liet si oeck niet, al solde si oeck vijf of ses steden genoemt hebben, ende was aldus den anderen zusteren een guet exempel der gehorsomheit. Ende mochte hieromme mit sancte Pauwel wal spreken: ‘Doet of wercket alsoe, hoedanigen exempel gi van ons hebt.’ Alst gevyel, dat enyge zusteren des Zaterdages voer vanden dormter gengen, eerdat si oer bedde gemaket hadden, als dat si brouwen of anders wat onleden hebben solden, soe plach si oer bedde te maken ende anderen dienst te doen; ende desen mijnliken dienst plach si alsoe vuerichlik te vervullen, alsoft een jonck ende starc mensche hadde geweest. Mit groeter vuericheit las si oer getijde, soedat men oer stemme boven al die ander zusteren hoerde.
Recht behuet was si bi ongelike persoenen; want ommedat si nyement en begeerde te behaegen dan Ihesu Cristo, oeren brudegum, daer si alle dijnck omme gelaten hadden, soe en sochte si in nyement genuechte dan in Hem, ende en begeerde oeck nyement te behaegen dan Hem. Het gevyel op een tijt, dat si ten Mynrebruederen te kercken was; ende wanttet een suverlick, bequaem mensce was, soe mercte dat een manspersoen, ende stont hieromme, ende sach si wat aen. Ten iersten doe si dat mercte, kierde si oer onweerdelike tot hem ende leep hem lelike toe, ende kierde oer doe weder omme. Ende als die man dat sach, wert hi in hemselven bescheemt ende sloep enwech, recht of hi seggen woldde: ‘ic hebbe daer geweest.’ Doe dese hilige ziele alsoe oelt ende weeclick waert, dat oer dat gaen op den trippen merckelike suer waert, doe segede oer op een tijt een zuster toe uut medeliden, dat si op oer hadde: ‘Suster Barte, want gi vaste al zieclick wordet, soedat u dat gaen op den trippen al suer wort, soe myene ic dat u onse oversten wal gunnen solden, dat ghi twie sloetschen hadden, daer gi op mochten gaen.’ Doe antwoerde si weder mit enen rijpen aensichte ende segede: ‘Dat moet veer van my wesen, dat ic op meyster Gerijts weer alsulken exempel solde laten, soedat ic hier enen anderen zaeke mede geve aldusdanige dinge nae te doene, ende dat ic dan groetelike voer onsen lieven Heren verantwoerden moste.’
In alsoe groeter weerdicheit hadden si oer oversten, dat si van oer plagen te seggen, dat, wanneer si storve, dese huyse ene grote calumpne der doechden ofgenge. Want si was een begin mede van meister Gerijts huys ende bewees in oere wanderinge dagelix die guede, eenvoldige sympelheit, die al meest in onsen oelden, devoten zusteren geluchtet heeft. Ende daertoe hadde si altoes, alsoe vele alst in oer was, die rechte vuericheit, die rechte ghehorsomheit ende die rechte doechden helpen staende hoelden. Ende in oersselves persoen was si altoes van den begijnne oere bekieringe hent totten eynde oers levens schemel, gehorsom, vuerich, goddienstich, mynlick ende guedertieren; sorchvoldich voer oerselven, hoe si in den doechden mochte vorderen, ende niet myn mede voer oer huysgenoeten. Want si en sochte niet, dat oer was, mer dat Ihesu Cristo toebehoerde. Ende eens anders voertganck in den Heren was oer ene blijtschap inden Heren, soe datmen hieromme van oer wal spreken mach, dat geschreven is van Yermyas den prophete: ‘Dit is een mynner der brueders ende des volkes van Ysrahel. Dit is, die vele bid voer dat volck ende voer die stat van Iherusalem.’ Ende niet allene en hadde si aldus dit huys verciert ende rijcke gemaket mit oeren doechden ende goddienstigen zeden - daer nochtan die meeste macht aen licht, ende die tot allen dijngen nutte sin - mer si haddet oeck groetelike begavet overmyds tijtliken guede, soedat si hier meer ghebracht hadde dan si veerteeren conde. Ende nochtan als si wat bidden solde, dat oer noetdruftich was, plach si oer alsoe oetmodelick ende schemelick van buten te bewijsen, alsof oer die zusteren vander straten ingenaemen hadden, ende datment oer oec ondertijden tegen oeren willen moste geven.
Alst dan een oelt mensce geworden was, al boven oer LXXX jaeren, soe began si van dagen te dagen of te nemen inden lichaem, mer niet inder vuericheit. Want van dat si ierst tot meister Gerijts huys gecomen was, doe si noch seer jonck was, hent tot oeren lesten dage toe, en scheen si niet medalle vander ierster strengicheit ende vuericheit verslappet te wesen. Doe si in oere lester ziecten lach, quam een zuster toe oer ende segede: ‘Suster Barte, nu heeft men die guldene vesper gesongen’. Si antwoerde vrendelike weder mit enen zueten aensichte ende segede: ‘Ende ick hebbe mynen guldenen Ihesus ontfangen.’ Hiernae, doe si alsoe cranck wert, datt scheen of si sterven wolde, soe worden die zusteren ynt ziechuys vergaedert omme soven salme te lezen. Ende doe las si devotelike mede, als si best conde hent tottien verse toe: ‘Dijn guede geest sal my leyden in dat gerechte lant ende om Dijnen naeme, Here, salstu my levendich maeken in Dijnre gerechticheit’. Ende doe dit vers uute was, gaf si zuetelike oeren geest ende ruste aldus in Dengenen, die altoes vredelick in oer gerustet hadde. Ende in deser selver uren waeren daer twie vreemde zusteren in den ziechuys ende sagen sie sterven. Ende die segeden uut verwonderen, dattet bed een werschop ende ene blijdschop mochte heyten dan een sterven.