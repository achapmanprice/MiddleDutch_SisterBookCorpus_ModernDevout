(14) Van zuster Fenne vanden Gronde. (1421)

Dese guede zuster Fenne was her Iohan vanden Gron- de onses weerdigen vaders natuerlike zuster. Ende het was alte vuerigen, goddienstegen mensce, ende gaf oer gehelick tot onsen lieven Heren ende totten rechten doechden. Nummermeer en sach men sie ledich: enter si bedede oer, of si las wat guets, of si dede anders wat, daer orber of nutticheit in gelegen was. Ende oeck hadde si dese vuericheit over oer, dat si alte sonderlinge geerne misse plach te hoeren, alst oer geboeren mochte. Ende want die zusteren in dier tijt giene mysse bijnnen huys en hadden, soe plach si alte geerne te kercken te gaen ende den dienst Gods te hoeren. Want oere zielen leven daerin gelegen was, als onse lieve Here selven secht: ‘Die mensche en levet nyet allene bi den broede, mer bi elken woerde, dat daer giet uuten monde Gods’. Hiernae - doet onse lieve Here versach dat die zusteren mysse hadden bijnnen huys, soedat si dagelix niet te kercken en gengen - soe hadde sijt opgeset ende voergenomen dat sij daer niet sonderlinge in wesen en wolde, noch oeren oversten swaer of moyelick, mer si wolde oer daer geerne om Gods willen in laten. Ende als men mysse hadde bijnnen huys, die wolde sie hoeren, ende als men giene mysse en dede, soe wolde si oer lijden ende beden oer, ghelovende dat dengenen die Gode mynnen, niet allene die tegenwoerdige dienst Gods, mer alle dijnck int guede medewerkende is. Dese guede zuster Fenne conde honger ende gebreck lijden ende nochtan overvloyen. Ende in allen was si geleert, want si sat dicwile ander taeflen dat si niet en at dan droege broet, ende dranck overlanck eens bier toe. Ende als oer dan die zusteren beclageden ende medeliden mit oer hadden, want si niet gegeten en hadde dan droege broot, soe plach sij guet- hertelike weder te antwoerden mit enen vrentliken aensichte, ende segede: ‘Lieve zuster, als ic guet broet hebbe te eten ende drijncken toe, soe en darf my niement beclagen, want soe hebbe ic, dat mennighen gebreket.’ Sij was vuerich ende trouwe inder vermaenynge voer onse guede gewoente, soedat si die jongen ende voert die ander zusteren ontsagen, als si yet deden, dat den rechten doechden contrary was. Oeck was si seer vlijtich ende bederve tot allen oetmodigen ende swaeren wercke, yae totten uutersten oers levens ende doet een aeloelt mensche geworden was, als keymen, brouwen ende ander swaer ende onreynlike werke, die men ondertijden behoeft te doen. Si was oeck recht oetmodich in oeren clederen ende in al dat si gebructe, soedattet van buten scheen, dat si daer gien werck van en hadde, hoedat si genck, ende weer dattet tebroeken of heel was, dat si aenhadde. Mer allene was si sorchvoldich, dattet cleet der mynnen van hoer niet gebroken noch geschoert en worde. Het gevyel op een tijt, dat her Iohan Brinkerinck, onse weerdige vader, hier indie weer quam, ende doe sach hi dat zuster Fenne soe rechte snoeden rock aenhadde, ende dat was oer beste rock. Doe segede hi tot moder Barten ter Clocken, die bi hem genck, dat si oer enen beteren rock solde geven, of hi wolde oer selven enen werven. Ende doe dit geschiede, doe wasset een oelt mensche ende een van onsen oeldesten zusteren die hier woenden.