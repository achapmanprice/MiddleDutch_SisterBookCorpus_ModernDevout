(32) Van zuster Gertrut ten Colke. (1432)

Dese guede zuster Gertrut was sonderlinge willich ende bedien- stich den zusteren. Ende alsoe begeerich was si tot oetmodigen ende swaeren wercke, dat men sie ondertijden nouwe opgehoelden en conde. Want op een tijt was si merckelike zieck, soedat si bloet brac, ende nochtan was si soe vuerich totten arbeide, dat si ommer keymen wolde. Sij was arm ende oetmodich in oeren clederen, ende als si wat hadde, dat enen anderen gadelick was, dat gaf si willichlike over sonder croenen, soedat oer oversten vry tot oer mochten wesen te geven ende te nemen, wat dat sij wolden. Op een tijt gaf oer oer moder enen nyen pels, ende die waert oer voert genoemen ende wert eenre ander zuster gegeven, dien hi meest noetdruftich scheen te wesen. Ende hier bewees si oer soe doegentlick ende guederhande in, datmens van buten niet mercken en conde, dattet oer contrary was. Nochtan ist wal te vermoeden, dat si naeder natueren oer daer al merclick in te sterven hadde; mer opdat si dat bruloftscleet der mynnen, mit welken dat si van bijnnen verciert was, geheel ende ongeschoert mochte hoelden, soe en ruecte si niet vele op den pels of op ander uutwendige dijnge. Op een ander tijt gaf oer oer moder ene nye covele, ende die wert oer desgelikes oeck genamen, ende daer waert oer een ander snoede, graw coevelken weder voer gegeven. Doe ghevyelt op een tijt, dat oer moder hier quam ende sach, dat si dit oelde, grawe coevelken op oer hoevet hadde. Doe sach si sie aen en segede: ‘Gertrut, en hebdi giene beter covele te dragen, ic gaf u ommer laetste ene nye; waer is die?’ Doe antwoerde si oere moder vrendelike weder ende segede: ‘Wanne, lieve moder, myendi dat ic giene beter covele en hebbe dan dese? Ic hebbe noch ene swarte covele bi onse bedde.’ Ende aldus satte si oer moder tevreden, soedat si anders niet en wiste, dan dat si noch ene beter covele bi oeren bedde hadde; mer die swarte covele was veel snoeder dan die grawe, die si op oer hovet hadde. Ende aldus, gelick dat een guet boem altoes van sijnre gueder wortelen guede vruchten voertbrenget, desgeliks oec dese guede ende goddienstige zuster conde uut oeren zueten ende vredigen herten die dijnge aldus vergueden ende op dat beste vercallen, opdat overal die mynne ende die stichticheit ongequesset ende onghebroeken mochte blyven. Ende was aldus nae den woerden ons Heren een engel geheyten, want si overal die schentsele pijnde te vergaederen van Sijnen rijcke. Ende want die mijnne ene moder alre doechden is, soe pleget si oer besitters oec te rijcken mit anderen doechden ende gueden werken, als geschreven is, dat die huysgenoeten Gods al mit dubbelden sijn gecledet. Al desgelikes was oec dese guede zuster Gertrut ten Colke; want omdat si geerne oerselven uutgenck in dijngen, daer si oer contrary in voelde, ende wolde liever selven gebreck hebben, dan dat een ander sijne gaedinge niet hebben en solde - ende hieromme hadde si onse lieve Here van bijnnen begavet, dat si altoes begeerende ende haekende was nae den doechden, ende sonderlinge mijnde sij oetmodige oefninge, gelovende dat, alsoe vele als si oerselven vernederde uut eenre rechter myeninge tot Godewert, dat oer onse lieve Here alsoe veel meer verhoegen solde in gewaerigen doechden. Ende hieromme plach si dicwile des helligendages te gaen mit enen oelden gelapten kedel, ende plach daer oeck mede te eten op die eerde. Ende noch veel ander oetmodiger oefnijnge hadde si over oer, daer si oersselves ziele ende ander guede menschen mede stichte in doechden.