(8) Van soberheit der noetdruften in allen dijngen.

Doe dese zuster Lubbe voerscreven procuratersche was ende die uutwendige dijnge te verwaeren hadde - ende oeck voer oeren tijden - was hier inder uutwendiger noetdrufte ende anderen dinge, die men behoefde, alsoe grote armoede ende behoeflicheit dat, soe wie hier myende te volherden totten enyde toe, wal enen  seer vuerigen geest behoefde, ende dat hi sijn fondement ende myeninge vastelick in onsen lieven Heren gesat hadde, ende weer des getroest sijn vleisch ende sijn bloet ende al dat hi bi gebrengen conde, altesamen omme Gods willen over te geven: anders en solde hijs niet wal hebben coenen staende hoelden. Want als men ondertijden yement uut solde senden, soe gevyelt bijwilen, dat si soe arm weren van clederen, dat die ene vanden anderen cleder moste lienen, want hi selven niet en hadde, dat wat dochte. Het was een zuster, geheyten Gese Brandes, die hadde oeren besten grawen rock voer gelappet mit enen schoetvelle, als daer men mede pleget te wercken; ende was des hiligen dages oer beste roc, ende des werkeldages plach si daerin te werken. Ende dan en behoefde si gien  schoetvel voer te bijnden; want dat vel, dat si voer in oeren rock gelappet hadde, dat besloech voer die hele borst. Ende alst ghevyel, dat yement van noede wat nyes creech, dat was dan soe rechte oetmodich ende verworpen, alsof dat Borkels graw geweest hadde. Twie zusteren weren hier doe, die hadden elck en en rock; die weren van witten wullen gescheert, ende daer was graw schroedel ingedragen; ende dese rocke droegen si oetmodelick ende mit meere blidschop dan mennich inder werlt sijden of purper draget. Ende die ene zuster van desen twien was Gese Brandes voerscreven, ende dit was alten vuerigen, goddienstigen mensche, soedat si mit rechte wal ‘brant’ mochte hieten; want si was ondertijden soe devoet ende ingekiert onder missen ende oeck ander taeflen, dat si die devocie die si van bynnen gevoelde, van buten niet verbergen en conde. Ende hieromme moste si vanden zusteren gaen ende gaen ergent allene, hent die devocie over was. Die ander zuster heit Mette van Almelo, ende was oeck alten sonderlingen oetmodigen mensche, ende wanderde altoes inden anxste Godes; want wat si dede of dachte, altoes hadde si onsen lieven Heren voer ogen, ende dachte altoes, hoe dat si oer huede mochte, dat si niet dede, daer si Gode mede vertuernen mochte. Ende soe rechte oetmodich was si van herten, dat soe wat si dede, dat oer altoes duchte, dattet niet en was. Ende hoe dat si oer in oere yoeget tot sterven ende tot uutgaen oersselves gegeven hadde, dat bewisede si mitten werken hent totten enyde oers levens, als oeck op een ander stede van oer gescreven is. 
Wat in dier tijt een yegelick hadde tot sinre behoef te besigen, dat moste hi soe uuterlike verslijten, eer hi wat nyes conde crigen, ende het wert oeck soe mennichvoldelike gelappet, datmen ondertijden van huven ende van boecksheemden nouwe mercken en conde, weer dat doeck grof of cleyne was, daer si ierst of gemaket weren. Ende nyement en moste meer dan ene huve hebben. Ende wasset dat yement syne huve verloes, die moste een heel jaer sonder huve gaen, want hi sie soe quelke verwaert hadde. Ende als yement sine griffele verloes, die moste een jaer scryven mit enen stocke, eer dat men hem ene weder gaf.
Ende desgelikes wasset oeck in eten, in drincken ende in al des men behoefde temaele scharp, soedattet ons solde duncken onmoegelick te wesen, solde wi ons nu daermede lijden, dat hem grote overvloedicheit duchte wesen, ende daer si oeck mede te vreden weren ende nement mit vrouden, alsoft grote gerichte hadden geweest. Een zuster plach te seggen, dat si hier wal ses jaer gewoent hadde, dat si nye salm op der taeflen en sach. Een ander zuster plach te seggen, dat si niet en wiste, hoe lange dat si hier gewoent hadde, dat si nye gebotterden stocvisch gegeten en hadde. Men plach den Vriedach te vasten tot vasteliker spisen. Ende die jonge zusteren, die XIII jaer oelt weren, die mosten den Vriedach vasten, alsoft bodvasten hadde geweest. Ende dan plach men dicwile den zusteren wateryge schullen te geven, ende ondertijden dede men  daer alij ende mostert op; ende als sij dat cregen, soe wasset groet. Ende oeck plegen si overlanck peper te eten, ende die was seer yamerlick ende dunne, want dien plach men toe te maken mit scharbier ende mit gebradenen sipelshoefden ende mit oly ende etyck. Het gevyel op een tijt, dat ene guede zuster inder koekene was, ende heite Griete te Baerle; ende die hadde medeliden op die gemyente, ende genck hierom al heymelick ende haelde wat biers uuten leckevate, ende wolde dat inden peper doen voer dat scharbier. Ende in dat selve wijlken quam moeder Beerte c indie koekene ende waert des gewaer. Ende doe schoelt si sie hier hartlike omme, ende segede: ‘Suldi ons aldusdanige dinge opbrengen, die gi hier niet gevonden en hebt, ende die hier oeck niet gewoenlick en sin?’ Ende als si zus- ter  Grieten aldus geschulden hadde, soe moste si dat bier weder en wech dragen ende en doens niet inden peper. Oeck plach men ondertijden enen bry den zusteren te geven, ende die was geryvet van roggenen croemen. Ende dien plach men toe te maken mit mostert ende oly; ende daer en was oeck anders niet in dan grote, geele wortelen, die men pinxsternaekel heyt. Ende dan dede men daer oeck en weynich stockvissches in, mer mate veel. Ende ondertijden plach men daer oeck wat wateriger schullen in te breken. Ende so rechte jamerlick plach die bry te smaken, dat sommige zusteren wal ene heele weke sorchden tegen dat si dien bry eten solden. Ende hieromme soe wie dat in dier tijt alrehande cost ende grave spise niet wal en mochte, dien waert hier wonderlike bange, dat hi mitter natueren hene  conde comen. Want soe wie dat overal grover dinge gewoene was ende van gienen leckeren dingen en wiste, dien waert nochtan vol werck, solde hijt staende coenen hoelden. Mer si hadden spise van bijnnen te eten, die men van buten niet en sach. Ende dat was dat hilige ende oetmodege leven ende passie ons lieven Heren Ihesu Cristi. Die pijnden si te mercken, ende kierden hem daertoe mit al oeren herten. Ende dit maecte hem alle dinge zuete, soedat si mit vrouden nemen datselve, datmen hem gaf, ende weren blide, dat si omme den name Ihesus gebrec mochten lijden. Een zuster plach te seggen, dat si dicke vander taeflen genck, dat si nochtan soe hongerich was, dat, hadde si een stucke swartes speckes gehad, si soldet geerne gegeten hebben. Vake weren die zusteren weeclick ende zieclic; mer hadden si wal wat in  den mont gehad, het solde wal beter geworden hebben. Nummermeer of alte selden plach men resynen vleisch te eten, dan allene des Sonnendages toe vastelavent. Ende dat wert dan gemaket van gepekelden vleische, dat den zusteren indie voergaende maeltijt overgebleven was. Mer en was daer niet genoech, soe cofte men daer wat varsches toe. Men en plach des vleischdages des avents giene botter over laten te gaen, want dat solde hem geducht hebben, dattet overvloedicheit hadde geweest. Alsoe grote schottelen warmoes of ander potayen plach men den zusteren te geven ander taeflen, dat een oelde zuster, die Sweene Hoeltyncks heite, dat een uutnemende stichtich ende goddienstich mensche was, te seggen plach, doe si  ierst mitten zusteren quam, dat oer doe soe bange wert mitten groten schottelen warmoes, dat si binae daeromme vanden zusteren gegaen hadde. Die zusteren, die zieck inden sieckhuys gelegen hadden ende wat weder becomen weren, hadden si int ierste, als si weder te reventer gengen, soe cleyne schottelen pottayen moegen crigen, als nu die gemeyne zusteren eten, dat solden si seer danckelick genamen hebben. Ende hem solde gheducht hebben, dat hem groet vordel ende guedertierenheit bewesen hadde geworden; want indier tijt en haddens die zieken niet half, dat naemaels die gesonden wal cregen. Ende oec conden si hem wal lijden, daer wi ons nu niet mede lijden en conden. Op een tijt was een zuster merclike zieck ende quelke te passe. Dese zuster hadde begeerte enen wijndruf te eten. Ende hieromme bad si moder Barten ter Clocken, die doe moder was, dat si oer een dissiplijne geven wolde, ende oerleven oer enen wijndruf van den wijnstock te breken. Ende dit wert oer gewey- gert, soedat si oer daer omme Gods willen in lijden moste. Dese selve zuster was op een tijt uutgesant in gehorsomheit. Ende doe si weder te huys gecomen was ende an die taefle genck sitten omme te eten, soe en luste oer niet wal te eten, want si was moede vanden wege gecomen. Doe genck een ander guede zuster van barmherticheit, ende wolde oer een ey uuter koekene bidden; ende dit wert oer oec geweygert, soedat si oer lijden moste ende eten dat si hadde. Ende als den zusteren dit of desergelijc beyegende, dat en toegen si tot gienre bitterheit ofte verkiertheit, noch en ordelden daerom oer oversten niet onbevoelick of onmedelidende te wesen; mer si kierden hem daer vrendelike mede tot onsen lieven Heren, die altoes enen bedructen herten alrenaest ende alre ynnerste is. Ende hieromme en hadden sie giene passiën van bijnnen ende en toenden giene onweerdicheit van buten tegen den menschen; want si en nemens niet als vanden menschen, mer dattet onse lieve Here in ewicheit alsoe geordyniert hadde op hoer beste, ende als een dijnck, dat alsoe wesen solde. Ende hieromme vonden si in allen dijngen vrede, ende plegent oeck naemaels enen anderen te troeste te vertellen, die hem te sterven ende te lijden hadde. In dier tijt plach oeck tusschen vier zusteren ander taeflen éne kanne  mit bier te staen, want elcke zuster en hadde doe noch giene kanne. Ende in dier kannen was alsoe weynich biers, dat eenre yegeliker zuster nouwe twiewerve gheboeren en mochte bier te drijncken over maeltijt. Ende anders mosten si al die maeltijt over scherbier drijncken. Ende datselve bier was soe yamerlike dunne, dat ene jonge zuster, die hier cort gecomen was, op een tijt eens bier dranck, ende en wiste niet dan dattet scherbier hadde geweest.
Ende al wasset dat hier in dier tijt soe groete soberheit was in eten ende in drijncken ende in al des men noetdruftelike behoefde, noch- tan sochten onse oversten alsoe peurlick onsen lieven Heren in die annemynge der persoenen, dat si medalle niet an en segen enyge richeit noch genot  van buten, mer allene die eer Gods ende des huyses geestelike voertganck in doechden. Ende mercten allene die persoenen aen, daer si myenden dat die vuericheit ende goddiensticheit in werken wolde, ende en segen medalle niet an rijck noch arm. Yae, veel gonstiger weren si eenre armer maget ende oec veel behulpeliker hier te comen, daer si van voelden dat si oer geven solden totten rechten doechden, ende die oer schemelick ende oetmoedelick onder den zusteren solde bewisen, dan eenre rijcker maget, daer si anders van voelden. Alst op een tijt wal scheen in eenre rijcker maget, die hier geerne gewoent hadde, ende dat niet vercrigen en conde omme oers groeten guedes willen. Ende dat oeck dat meeste gebreck ende waeromme was, dat die zusteren anxt hadden, dat die rechte doechden ende dat  ierste fondement, daer dit huys ierst op gefondiert stont ende daert ierst mede begonnen was, overmyds tijtliken goede solde verslappet ende vermynret worden. Mer si weren nochtan altoes willich ende guedierhande, als hier enige megede oetmodelike begeerden te woenen, als si alsulck weren als voerscreven is, als dat si hem totten rechten doechden solden geven, anmerckende dat sijt selven te vergeves ontfangen hadden, ende daeromme gonnende, dattet een ander desgelikes te vergeves mede mochte vercrigen.