(25) Van zuster Fenne ten Veene. (1428)

Dese guede zuster Fenne woende hier al seer vroe inden huys, als bi her Iohan vanden Gronde, ons vaders, tijden, soedat si oeck een fondement ende begijn van meister Gerijts huys is. Si en was niet groet inden lichaem, mer seer groet ende hoege inden doechden, soedat si een sonderlinge exempel der goddiensticheit was. In oere yoeget gaf si oer alsoe gehelick tot enen stervenden leven ende tot uutgaen der dijnge, daer si oer quelke toe geneyget voelde, datment in oeren oelder mercken mochte, wat fondement dat si inden begijnne oere geesteliker tymmeringe gelecht hadde. Op een tijt solde her Iohan Brijnckerinck, onse vader, mitten zusteren int bedehuys wat guedes vercallen. Ende dan hadde hi in gewoenten, dat hi den jongen zusteren ondertijden plach te vragen, wat si indien dage onsen lieven Heren guets gebeden hadden, of wat si guets opgeset hadden, daer si hem om Gods willen in sterven wolden. Ende als hi dan aldus sat ende calde, soe vragede hi zuster Fennen ten Veene, wat si guets opgeset hadde ende wat oer onse lieve Here guets ingesproken hadde. Doe viel sij oetmodelick op oer knyën ende segede: ‘Ick voelde my geneyget, dat ic geerne inden hof hadde gegaen ende hadde my wat vertreden. Ende doe sprac my onse lieve Here in, dat ic my daerin sterven solde ende blijven om Gods willen bi onsen bedde.’ Doe antwoerde hi oer guethertelike weder ende segede: ‘Ya Fenne, dat was guet, ende want gi nu Sijn inspreken gevolget hebt, soe sal Hi op een ander tijt noch meer guets inspreken.’
Het was van natueren een guedertieren, vrendelick mensche, soedat si recht doegentlick mitten zusteren ommegenck. Ende sonderlinge was si den jongen zusteren, die ierst gecomen weren, vrendelick ende toesprekelick ende plach hem mynlike toe te wisen, ende stuerde si terechte in den dijngen, daer si quelke an deden. Seer medelidende ende bevoelick was si op diegene, die van bijnnen belast weren mit becoringe, of die beswaert weren mit ziecten of ander gebreck in den lichaem hadden. Ende dien was si sonderlinge mynlick ende dragende, alsoe veel alst in oer was. Sij was vlijtich ende bereit tot allen oetmodigen, swaeren wercke, als die straten te keren ende ander verworpene wercke, die enen hoverdigen gronde contrary sijn. Ende aldusdanige dijnge plach si te doen, doet nochtan een oelt mensce geworden was, ende stont onder oeren derden vader.
Op een tijt heyt oer onse vader her Iohan Hoef doen, dat si solde gaen ende nemen ene jonge zuster, die oer geheyten was. Ende si twie solden tesaemen voer die taeffel gaen staen, ende daer solde zuster Fenne oer gebreke beliën. Ende dan solde die jonge zuster seggen: ‘Lieve zusteren, biddet voer dese zuster, dat si oer gebreke noch verwijnnen moet.’ Ende doe genck si oetmodelic totter jonger zuster ende segede oer, dat si om Gods willen van oer begeerde, dat si penetencie mit oer wolde doen. Ende opdat oer die zuster te myn schamen solde, wanttet een oelde zuster was, soe segede si oer al vrendelick: ‘Die oelde vaders inder woestynen plegen mit malcanderen penetencie te doen.’ Ende alst oer dese heilige ziele aldus doegentlike aenbrachte, soe en dorste oer die jonge zuster niet wederstaen ende was sympelick gehorsom, al hadde sijt seer noede gedaen, ende aldus eten si ene hele weke tesaemen op die eerde. Hiernae waert die jonge zuster daerin vermaent, dat si noch soe sympel weer ende bede voer enen anderen, als sij voer oerselven bidden solde. Wiste si niet hoe dat si doen solde, soe solde si oer veroetmodigen ende vragen daernae, Ende als dese jonge zuster aldus vermaent was, soe gaf si oer oetmodelike schuldich ende segede: si wolde oer geerne beteren, ende en dorste niet seggen dat si alsoe seggen moste. Siet, aldus was oer wanderinge, goddienstich, oetmodich, mynlick ende guedertieren; Gode behagelick, oerselven vorderlick ende oeren medezusteren stichtelick; niet zuekende dat hoer was, mer dat Ihesu Cristo toebehoerde.
Hiernae waert si uutgesant toe Sonsbeke om daer ene nye vergaderinge te helpen begijnnen. Ende daer bleef si hent tot oeren dode, seer gemynnet ende lieftael al oeren zusteren; ende en starcte si niet myn mit oeren gueden ende levenden exempel dan mit oere stichtiger vermaenige. Ende als si daer in alre vuericheit ende goddiensticheit ene wijl tijts gewandert hadde, soe starf si ten lesten in groeten vrede mit eenre gueder consciënciën. Ende doe si ommetrijnt van negen dagen doot geweest hadde, soe gevielt dat die pater van dienselven huyse allene sat in sijnre camer. Ende als hij dan aldus sat ende las of studierde, soe gevoelde hi, datter wat bi hem was, mer hi en sach niet. Ende als hi dit vernam, soe waert hi inden iersten al wat verveert. Ten lesten wert hi denckende, oft moder Fenne yet wesen mochte, ende vermannede hem, ende vragede oer, of sijt weer. Si antwoerde: ‘yae.’ Doe vragede hi oer, hoe dattet mit oer waer. Si antwoerde zuetelike weder ende segede: ‘Dat moegedi sien.’ Ende mit dien dat si segede: ‘Dat moegedi sien’, soe waert sijne camer bijnnen alsoe claer, alsof daer vele sonnen geschenen hadden. Ende myddes indier claerheit sach hi ene suverlike, witte duve, ende die voer doe mit dien lichte uuter camer, ende voer doe voert op totten hemel; ende voertmeer en sach hij die duve niet meer.