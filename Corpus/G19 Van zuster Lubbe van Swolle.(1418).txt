(19) Van zuster Lubbe van Swolle.(1418)

Dese guede zuster Lubbe was soe grontoetmodigen mensche, dat oer altoes duchte, dattet niet en was, soe wat dat si dede. Si was recht vuerich ende goddienstich in al oeren werken; ende op veel punten die si plach te doen, hadde si ene guede oefninge, daer si oer mede tot onsen lieven Heren kierde over oeren werke. Ende si plach den jongen zusteren te leeren, als si op dat wiel sponnen, dat si al oer werck goddienstelic solden doen mit eenre geesteliker meynninge ende aendacht; ende dat si oer sluke, die si opt wiel sponnen, spynnen solden in die wonden ons lieven Heren. Ende dat si sie onser liever Vrouwen ende den heiligen te eeren solden spynnen, ende leeren dien daermede toespreken. Onse lieve Here hadde dese guede zuster begavet, dat si merckelick gebreck hadde inden lichaem, daer si oer dicke in te lijden hadde. Ende daer was si verduldich ende lidsom ynne, ende plach daer een offerhandde van te maken voer onsen lieven Heren, ende gebenedijde ende lovede Hem, dat Hi oer ontoegen ende ofgenomen hadde, dat mennigen menschen inder werlt een zake heeft geweest sijnre ewiger verdoemnissen.
Si hadde in beveel, dat si dat lijnnenneyen verwaerde, ende wanneer si dan den zusteren witte hoefdoeke solde geven, soe plach si altoes selven den groefsten ende den snoetsten te nemen ende gaf enen anderen dat beste. Ende bi oeren tijden dat sijt onder handen hadde, plegen die hoefdoeke soe oetmodich ende grof te wesen, dat die suverlixsten ende cleynsten gewracht weren uuten vyven ende die groefsten uuten vyftenhalven. Op een tijt quam hier ene jonghe zuster, ende dat was zuster Lubben nichte b. Ende want si dat lijnnen verwaerde ende die dijnge onder handen hadde, soe was si oere nychten trouwe ende behulpelick, dat si oersselves bedde behielt, dat si medegebracht hadde. Ende nae oere doot soe apenbaerde si oere nichten, ende segede oer, dat si daer groet veghevuer omme geleden hadde, want si oer trouwer ende gonsteger geweest hadde dan enen vreemden, die oer niet en bestont.