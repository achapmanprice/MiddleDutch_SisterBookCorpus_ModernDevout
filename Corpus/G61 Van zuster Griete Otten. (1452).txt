(61) Van zuster Griete Otten. (1452)

Dese guede zuster Griete was een enyge dochter oere oelders, ende het weren rijcke lude, ende hieromme hadden si sie alte noede overgegeven. Mer sij hadde alsoe grote liefte ende mynne tot desen leven ende sonderlinge totten zusteren van meister Gerijts huys, dat si overgaf vader ende moder ende allen rijckdoem deser werlt. Ende hoe puerlic dat si hierin onsen lieven Heren myende, dat bewijsde si in vervullinge der gueder wercke. Want doe sij ierst mitten zusteren quam ende voert al oer leven uut, gaf si oer alsoe geheelic tot onsen lieven Heren ende tot allen doechden, dat sij nyet en was dan als een spiegel, daer een yegelick die vlecken synre eygenre onvolcomenheit uut mercken  mochte. Het was ene sonder- linge voetster der mynnen, ende ene wedermakester der gebroekenre caritaten, soedat si altoes totten vrede plach te spreken achter eens anders rugge. Ende want si in deser doecht sonderlynge vordel dede, soe plegen die zusteren van oer te seggen, dat die Hilige Geest sete op oere tongen. Nummermeer en hoerde men van oer, dat si van eens anders gebreke calde, of dat sij eens anders bedrijf ten quaetsten toech. Mer alsoe als siselven oetmodich, schemel, vredich ende guedertieren was, soe en conde si niet quaedes van enen anderen gemercken, noch die dijnge alsoe trecken of vercallen, datter een ander in vermynret wert. Als si yement vernam of toesprac, die wat veroetmodicht was, of dien anders wat beyegent was, daer hi hem in te lijden of  te sterven hadde, dien plach si seer doegentlike toe te spreken ende te troesten in synre bangicheit, ende dan plach si mede te seggen: ‘Lieve zuster, doet u baete! doet u baete! Wolde u yement enen guldenen penninck geven, hoe blijdelike solde gi dien ontfangen; ende nu moegedi dusent werve meer verdienen, isset dat gi u nu oetmodelike ende lijdsomlike coent gelijden’. Sij was sonderlinge vlitich ende begeerich der zusteren doechden te mercken, opdat si wat vijnden mochte, waermede dat si oer ghebreke verhuden ende bedecken mochte, ende daer si sie mede mochte verhoegen ende voertsetten, als si yet hoerde of vernam, daer si in eens anders herte *) mede vermynret mochten worden. Yae, een hoverdich ongestorven mensche en solde nouwe der eeren alsoe geerich wesen, als dese hilige ziele vlijtich was overal die schentsele uuten wege te vergaederen, daer hem een ander an stoeten mochte. Sij was seer liefgetael onder den zusteren, soedat alremalck mynne ende weerdicheit tot oer hadde. Want het was een devoet, ingekiert mensce tot Gode ende recht vredich, guedertieren ende oetmodich in oere wanderinge, soedat si was in der vergaderinge alse balsom in den monde: niement lastich, niement moylick of swaer, daer sijt in enyger manyeren kieren conde. Mer alsoe voel alst in oer was, soe pijnde sij mit allen menschen vrede te hoelden, ende bewees oer alsoe in allen dijngen, dat si nyement een zake der verstueringe en was. Mit sonderlinger mynnen was si gekiert totter doechde des swijgens, soedat men oer selden een verloeren woert hoerde spreken. Mer als si wat calde, soe calde si enter vander Hiliger Schrijft of wat die hiligen geleden hadden, of si sprac totten vrede; ende als si aldusdanyge oerzake der callynge niet en hadde, soe sweech si al stille. Want si bewaerde sorchvoldelike al oer wege, opdat si oer niet en ontgenge in oere tongen. Onse vader, her Peter van Amsterdam, gaf dat getuych van oer, dat si weer ene verborgene hilige, ende ene costele peerle weer in oeren clijckigen vleische verhuydet.
Sij hadde voer oer officie, dat si die boecke verwaerde, ende in deser officiën was si soe doegentlick ende guederhande, dat si daer oec vordel in dede. Sij was sonderlinge vlijtich in der Hiliger Schrift, ende plach si oeck mit soe groter genuechten te oeffenen, dattet van buten scheen, recht of si daer niet van versadet en conde worden.  Sij was seer oetmodich ende slecht in oeren boecken ende clederen, ende al dat si hadde, dat was oetmodich ende verworpen ende der rechter doechde gelijc. Mer seer mynde si renlicheit, ende soewat onrenlick of onbequame was, dat was oer recht natuerlick contrari. Si hadde sonderlinge grote devocie totten hiligen, ende die plach si alle dage mit oere gebede te eeren. Ende alset dan enyge merclike hiligen weren, soe was si alsoe vuerich ende begeerlick, dat si enen anderen ondertijden mit oere devociën verwecte. Ende alsoe condich was si der hiligen, recht of si mit sancte Pauwel in den derden hemel gerucket hadde geweest, ende hadde si daer leeren kennen. Ende het en was nouwe een hilighe van gemyenen hiligen, si en wiste, wanneer dat oer  dach of oer feeste was. Ende hieromme soe wie dat niet en wiste van alrehande hiligen, of welken tijt dat si quemen, die genck tot oer; want si wiste hem daer gemyenlick op te berichten.
Dese hilige ziele, die aldus verciert was mit allen doechden ende sonderlinge mitter doecht der mynnen, ende daeromme niet cleyne en was voer den ogen Gods - opdat si all oer doechden ende guede werke onsen lieven Heren ongequesset ende onbesmyttet op mochte offeren, want als Hiselven tot sancte Pauwel segede, soe wort die doecht volmaecket in der crancheit - hierom hadde oer onse lieve Here, die waerachtige mynner der menschen, die altoes Syn alrelieften ende gemyndesten vrende mit sonderlingen yuwielen pleget te begaven, mit alsoedanyger suecten begavet,  dat een yegelick daervoer verveert was, want si hadde dicwile gebreck van sancte Cornelijs ongemack. Ende nochtan als wi gesecht hebben, soe wasset alsoe gemynden zuster om oere hiliger ende godformyger wanderinge willen, dat si een yegelick in sonderlinger reverenciën ende weerdicheiden hadde. Ende om deser suecten willen plach si allene an een cleyne taeffelken sitten eten, ende want si aldus allene sat, soe wart si, omdat die koeckenzusteren veel onleden hadden, wal ondertijden vergeten, soedat si niet en crech, dat oer wal noet geweest hadde. Mer daer plach si oer dan soe oetmodelike ende scheemelick in te lyden, datmen nummermeer en hoerde, dat si onlijdsom wert of mormeryerde, of dat sijt argent vercalde. Mer si genc wal ondertijden schemelike  voer die koekene ende segede: ‘Lieve zuster, ic wart toe myddage vergeten, mer ic hadde al genoech; mer niet, dan gijt weten’. Ende dit en segede si niet verkiertelick noch ongeschicket, mer alsoe schemelick ende vermydelick, dat een ander overmids oere oetmodicheit geslagen wart. Ende mit alsulker oetmodiger vermydelicheit plach si oeck te bidden, wes dat si behoefde van clederen of anders, recht of sijs nouwe nemen en dorste. Nochtan hadde si hier wal soeveel gebracht, dat si die zusteren guet te vueden hadden, van dat si hier gebracht hadde. Mer nochtan die oetmodige schemelheit, die si van begynne geoeffent hadde, die en gehengedes oer niet.