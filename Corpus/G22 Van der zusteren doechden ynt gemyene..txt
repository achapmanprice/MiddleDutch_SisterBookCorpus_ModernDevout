(22) Van der zusteren doechden ynt gemyene.

Siet, aldus hebben onse lieve oelde zusteren int gemyene geweest, daer hiervoer van gescreven is, ende oec die hiernae volgen: Goddien- stich ende ingekiert tot Gode, stichtich ende rijpe in oere wanderinge, soedat een mensche tot ynnicheit ende totten love Gods verwecket mochte worde, die oer zeden ende wanderinge sach.
Al oer manyren ende bedrijf van buten en scheen anders niet, dan of sij altoes wat guets in gehad hadden. Als si over die plaetse gengen of anders ergent, soe gengen si soe devotelick ende ingekiert mit geneygeden hoefde, alsof si uut oeren ynnigen gebede gecomen hadden. Ende alsoe zedelick plegen si voer hem te sien, als hem yement te gemoete quam, dat si niet een oge op en sloegen, si en hadden daer zake toe gehad, of ten hadde noet geweest. Si weeren sympel ende eenvoldich in al oere wanderinge, niet berichtende noch toeseggende tot die ordynieringe oere oversten. Want soe wat die gheboeden of verboeden, dat was geboeden of verboeden, ende daer weren si ynne als kynder, die gienen willen en hebben; ende pijnden dat te vervullen sonder wederseggen, recht oft anders niet wesen en solde, dan hoe dattet oer oversten hebben wolden. Ende in alsulker reverenciën ende weerdicheit hadden si oer oversten, die boven hem geset weeren, dat, hadden si in enygen dingen coenen gemercken, wat hem te willen hadde geweest, si soldent mit alre vlijticheit vervullet hebben, als diegene, die nu niet hemselven en leefden, men Dengenen, die voer hem gestorven was.
Tot dien dijngen, die hem niet bevolen en weren, en segeden si niet veel, ten hade geweest dat hem yement gevraget hadde. Ende soe antwoerden si oetmodelike ende segeden oer guetduncken, ende satten hem dan voert te vreden, weer dat ment volgede of niet. Mer als yement wat dede, dat tegen onse guede gewoenten of tegen die rechte doechden was, dat vermaenden si trouwelick ende en lietens oeck niet onvermaent, al hoe cleyne dattet was, men nochtan altoes alsoe alset die mynne eyschede. Want oer vermaninghe en was niet verheerende noch gebiedende als : ‘dit suldi doen’, of: ‘dat suldi doen’, mer meer scheemelike biddende als: ‘lieve zuster, mochte gi dit omme Gods willen doen’, of diergelijck. Ende dat was een gemeyne woert onder hem, als die ene den anderen vermaende, of als hi wat van hem begeerde, dat si dan malcanderen ‘omme Gods willen’ beden. Seer geheelhertelike vermaenden si die ene den anderen, ende dat uut mynne der doechden ende uut haete der gebreke, ende sonderlinge, die wat vrendelick tesamen weren. Want die plegen malcanderen alretrouwelix te vermaenen, yae in cleynen gebreken, daer ondertijden gien verlanck an en scheen te wesen, ende plegent oec ondertijden malcanderen te bidden. Si plegen mit malcanderen op te setten: dat si die guede gewoenten hoelden wolden, dat si hem voer achtersprake hueden wolden, dat si niet berichten en wolden, dat hem niet bevoelen en was ende dat si oer oversten in reverenciën ende in weerdicheit hebben wolden. Ende ander stichtige punten plegen si op te setten, ende voer te nemen, dat si sie hoelden wolden. Ende mercten si yement, die hem in enich van desen punten ontgenck, dien vermaenden si soe trouwelick ende geheelhertelick, alsof si één ziele in Gode gehad hadden. Aldus rechte vlijtich ende neerenstich weren si voer dat huys Gods ende altoes besorcht, hoe dattet in doechden mochte wassen ende toenemen. Dit was oer studieren, hier plegen si die boeck omme te lesen, ende dat was oer onderlinge callinge, als si tesamen quemen: hoe si in den doechden mochten vorderen ende enen anderen mede herden, dat si desgelikes mede deden. Ende die de alrevuerigeste weren, die weren die alrevlijtichsten in desen punten. Si stonden seer nouwe op oersselves hoede, hoedat si in allen dingen oer baete mochten doen. Ende sagen sie of hoerden si yet, dat niet soe stichtich of volcomen scheen te wesen, dat pijnden si te vergueden ende ten besten te trecken, waer dat si mochten. Ende hadden altoes een zuete guedertieren ende medelidende oge op enen anderen ende een scharp ende schallick oge op hemselven. Ende weren sorchvoldich all oer wege trouwelick te bewaeren, opdat, als sij enen anderen leerden, selven niet weder pruest en worden. Ende hieromme, want si enen anderen niet allene en vermaenden mit oeren woerden mer veel meer overmids oeren gueden exempel, soe was oer vermaninge ende berispinge van den anderen zusteren soe seer geachtet ende was hem oec alsoe ontsichlick, dat een yeghelick besorcht was, dat hi niet gevonden en worde yet doende, dat onsen gueden gewoenten ende den rechten doechden contrari was. Ende oer oetmodige ende stichtige wanderinge was den anderen zusteren alsoe ontsichlic, dat hem ondertijden duchte, dat si in die eerde solden syncken, als si hem ergent onversiens te gemoete quemen: soe worden si bevaeren. Ende nochtan soe was oer vermaeninge, als voerscreven is, schemel ende vermydelic; meer biddende dan gebiedende. Ende alsoe mynlick ende doegentlick als si enen anderen vermaenden, alsoe oetmodelick plegen sijt selven te nemen, als si van yement anders vermaent worden. Want si en dachten noch en mercten niet, dat si oelde zusteren weren, als recht of si hem daeromme niet veroetmodigen en droften noch bugen onder enen anderen, mer, soe si hem meer becanden oelden te wesen, soe si meer sorchvoldich ende neerenstich weren, dat si oer oelderdoem ende mennichvoldige jaeren vercieren mochten overmids oetmodigen ende schemelen zeden, ende opdat die jongen ende onbesochte herten - die altoes die dijnge alsoe niet trecken noch ordelen en coenen, alst ondertijden inder waerheit is - overmids oere vrijheit ende ontbondenheit niet geschandelesiert noch geërgert en worden. Si en sochten gien vordel inden name noch in geruchte, mer allene in gueden zeden. Noch si en mercten niet, wat een ander doen solde, mer wat hemselven toebehoerde, mercten si seer nouwe. Mer nochtan weren si altoes mynlike mede sorchvoldich voer enen anderen.
Waer dat si mochten, daer schuweden si reyment of bevelinge, ende gondent altoes liever enen anderen dan hemselven, al was hi nochtan jonger dan si. Ende waer dat si mochten, daer pijnden sijt weder te staen, alst hem geverget wert. Ende en hadde hem die gehorsomheit niet gedwongen, si en solden hem daer ondertijden niet in over hebben coenen geven. Ende als si overmids gehorsomheit in enige onlede quemen, soe weren si besorcht ende toesiende, dat si hemselven alsoe niet uut en storten tot den uutwendegen dingen, dat si dat toekier tot Gode van bijnnen daermede vergeten. Yae, mit alsulker huede ende wackerheit pijnden si oeren inwendigen menschen te waeren, dat si daernae die uutwendige onlede sonder breken conden laten. Ya, alst gevyel dat hem die bevelinge of amten ofgenamen worden, soe weren si onsen lieven Heren ende oeren oversten alsoe dancbaer, ende toenden hem oeck alsoe mynlike blijde onder die zusteren, als recht of si hemselven gevonden hadden. Ende alsof si nu die tijt weder verhaelen wolden, die si inder onleden versumet hadden, soe pijnden si hem tot alre vuericheit ende goddiensticheit ende tot nederheit te geven. Alst wal scheen in eenre zuster ende heyt Gese Brants. Dese zuster hadde in een ander vergaederinge moder geweest, ende doe si weder tehuys quam, soe was si soe vuerich ende vroelick in onsen lieven Heren, dat si oer nesteken weder gecregen hadde, dat si die ander zusteren mede blijde maecte. Ende van oetmodicheit ende vuericheit wolde si ene jonge zuster weder werden, ende wolde doen als ene jonge zuster. Si weren neerenstich, hoe dat sij oer begeerlicheit mochten wederstaen ende oere quader toeneygelicheit mochten sterven, ende pijnden hem mit enen geheelen herten tot onsen lieven Heren ende tot ewigen ende godliken dijngen te kieren, daer die meesten vruchten des geestes in gelegen sijn. Want si weren soe devoet ende ingekiert tot Gode, dat si op giene uutwendige verheffinge of voertsettinge en achten; want dat en sochten si niet. Mer soe wat si gesocht ende gemyent hadden inden begijnne, ende daer si hier omme gecomen weren, dat toenden si overmids oere heiliger ende godformyger wanderinge.
Alte weynich sachmen dat si boeke besichden inder tijt des gebedes; mer si oeffenden hem meestelick inwendichlike van bijnnen mit gueden gedachten, ende pijnden hem, dat si in oeren herten gebedekens mochten maeken, daer si onsen lieven Heren ende den heiligen mede toespreken mochten. Niet lichtelick en solde wijt uutspreken moegen, hoedat die heilige ziele laegen onder der myssen: alsoe devoetelick ende ingekiert ende soe geheelick becummert mit onsen lieven Heren, ende overvloyden van tranen, dat si ondertijden alsoe vervreemdet weren van allen uutwendigen dijngen, dat si niet en wisten, wat bi hem geschiede. Ende altoes plegen si hem meestelick te oeffenen inden lijden ende passie ons lieven Heren. Ende niet allene onder der myssen, mer overall, waer dat si weren, plegen si oer werck ende onlede te schicken ende te verenigen mitter passiën ons lieven Heren. Ende alsoe seer geven si hem tot inwendigen oefnyngen ende gueden gedachten, dattet traecheit scheen te wesen, soe wien datmen veel sach gaen mit synen Pater Noster; alsof hi soe ledich van bijnnen weer ende anders niet guets yn en hadde, dan dat hi alsoe genge ende leze lawlike sijn Pater Noster.
Seer vlijtich was een yegelick op sijn werck, ende scheen alsoe bederve te wesen, alsoft hemselven angegaen hadde, yae, datmen sie ondertijden ophoelden moste. Ende als si totten gemeynen wercke quemen, daer die gemyene zusteren arbeiden, soe pijnde hem een yegelick ende was vlijtich, dat hi die snoetste rietschap mochte crigen ende een ander dat beste, als besseme of schuppen of wattet dan was, daer sij mede arbeiden. Als si inden bedehuys seten ende sponnen, als si dan een dijsene solden haelen uur den gemeynen corve, soe loeken si oer ogen toe, als si die dijsen daer uutnemen, opdat si hem yoe niet zueclick en hadden. Siet, aldus rechte seer geven hem dese heilige zielen tot sterven ende tot afbrekinge der dijnge, daer si hem quelke toe geneyget voelden. Want soe waer dat si hemselven vonden, daer lieten si hem, ende rekendent groet gewijn te wesen, als hem yement oersaeke of materie gaf, daer si hem in breken of laten mochten. Mit groeter stilheit deden si oer werck, ende schuweden alsoe seer die oerzaken, daer callinge van comen mochte, dat si ondertijden liever opstonden ende haelden een dijnck dat hem gebrack, dan dat si gesecht hadden: ‘lieve zuster langet my dat’, of diergelick. Ende ondertijden en wisten si oeck des avents niet, of si van al dien daghe een woert hadden gespraken, dat hem niet noetdruftich en scheen te wesen. Ende mit alsulker sorchvoldicheit bewaerden si oer swijgen op steden ende tijden, als men dat bewaeren solde, dat si niet een woerdken gespraken en hadden, ten hadde noet geweest, of die gehorsomheit en haddet geeyscet. Mer si plegen gemyenlick mit teikenen te wijsen, hoedat sijt myenden, ende en conde dat diegene niet verstaen, die hem wat ghevraget hadde, soe mochten si wachten, hent dat die tijt des sprekens weder gecomen was. Onder lezen, als men die getijde las, dan enige onnoetdruftige callinge te maken, hoe cort dat si oeck was, dat solde alsoe vreemden ende ongewoenliken dijnck hebben geweest, hadde ment van yement gemercket, recht of men dat niet genoech hadde coenen corrieren. Want mit alsulker devociën ende andacht plegen si die salme te lezen, alsof si hem in elcken verse gebedet hadden.