(10) Van suster Wijce ten Wijnkel. (1417)

Dese guede zuster Wijce was oeck een van onsen oeldesten zusteren, want si woende hier al bi onses weerdigen vaders her Iohans vanden Grondes tijden, soedat si hier oec mennighe armoede gheleden heeft. Het was temaele een eersom persoen, wallatende ende geschicket van zeden, soedat onse huys van oere stichtiger wanderinge scheen verciert te wesen. Si hadde oeck gracie van onsen lieven Heren in die Heilige Scrift, als dat si dat guede dat si hoerde of las, sonderlinge wal conde ontholden. Ende desgelikes conde si enen anderen oec wal wat guets leeren ende seggen. Ende hieromme plach si den jongen zusteren, die ierst gecomen weren, seer vrendelick ende toesprekelick te wesen ende herdende totten doechden. Ende want si hem aldus doegentlick ende guederhande toe was, soe hadden si die jonge zusteren sonderlinge lief, ende plegen tot oer te gaen, alsoft oere alre moder hadde geweest. Si was bereit tot allen oetmodigen swaeren wercke, ende was daer oeck seer vlitich in, doet nochtan een oelt mensce geworden was. Want het geviel, dat si binae enen helen somer sat ende keymde, alsoft noch een jonc mensche hadde geweest. Ende alsoe vroelick ende goddienlick dede si dit, alsof si niet gedacht en hadde, dan dattet alsoe wesen solde. Dese guede zuster was soe begeerich ende vuerich totten gemeynen wercke - ende sonderlinge dat die zusteren overal int gemyene deden - dat si, doe si soe oelt was, dat sijs niet en vermocht alsoe lange te staene, dat si den zusteren die cleder mochte helpen wasschen, daeromme nochtan niet of en liet; mer si satte oer cupen wat sijder dan die ander zusteren, ende genc daerbi sitten, ende alsoe plach si te wasschen. Ende in deser doechde der arbeydelicheit scheen si te volherden hent totten enyde oers levens.