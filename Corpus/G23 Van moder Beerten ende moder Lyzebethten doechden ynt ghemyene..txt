(23) Van moder Beerten ende moder Lyzebethten doechden ynt ghemyene.

Ende in dier tijt, dat die wijngaert ons Heren aldus bloyende was mit desen heiligen ende goddienstigen zusteren, doe hadde wi twie moderen of meisterschen, van welken die ene heyte moder Beerte Swijnkens ende die ander moder Elyzebeth van Boemel. Dese weren beide als twie olyvenboeme in den campe deses huyses, onder welken dat wiesen die bloemen, die walrukende weren mitten exempel oere gueder wercke, als sancte Pauwel secht: ‘Wi sijn Cristus guede rueke Gode in elcker stede, etc.’. Sij weren oeck als twie calumpnen, daer dat huys Gods mede onderstuttet was, opdatt staende bleve in doechden ende gefondiert op sijnen iersten fondemente. Seer vuerich ende neerenstich weren si voer die doechden, ende mit alre oetmodicheit ende nederheit pijnden sijt dagelix mitten exempel te bewisen, dat si van enen anderen begeerden. Sij weren devoet ende ingekiert tot Gode in oeren gebede. Ende soe waer dat si enyge tijt conden gecrigen, soe breken sij hem of van alre uutwendicheit ende pijnden hem van bijnnen te verenigen mit onsen lieven Heren. Seer mijnden si die oetmodicheit in clederen, in boeken ende in allen dijngen, die tot Godewert droegen. Ende wanneer dat si vernemen, dat tot corioesheiden of tegen guede zeden scheen te wesen, dat corrigierden si scharpelick. Diegene, daer si van mercten ende ondervonden, dat si hem tot oetmodicheit, tot gehorsomheit ende totten rechten doechden geven, die hadden si in groter weerdicheit, ende dien weren si sonderlinge vrendelick ende toesprekelick. Mer daer si contrary van ondervonden, indien dat sijt beteren conden, soe en lieten sijt niet ongecorrigiert ende onvermaent. Want si en mynden niet, dat hem toebehoerde, mer dat Ihesu Cristo toebehoert. Al oer zeden ende manieren van buten die weren alsulck, dat niet allene oer stichti- gen woerde mer oec oer goddienstege biwesen ende uutwendige wanderinge niet anders en was dan als ene keerse op den kandeler, daer een yegelick bi sien mochte, hoedat hi wanderen solde in deser duysternissen; yae, dat niet van hem gescreven en worde: oer ondersaeten, die si te regieren hadden, die geven getuyches genoech van hem, hoedanich of wat oer leven ende hantieringe geweest heeft. Want dat volck was als die priester. Ende dit is een weynich van oeren doechden int gemeyne gesproken. Mer mit wat doechden ende gueder werken dat een yegelick geluchtet heeft, ende daer hi van Gode mede begavet was, en wil wi nu niet voert schryven, mer nae die ordinancie der tijt, in welken dat si die Here van ons gehaelt heeft.