(56) Van zuster Wibbe van Graes. (1449)

Dese guede zuster Wibbe was noch seer jonck, doe si starf, soedat si dat yuck Ihesu Cristi niet lange gedragen en hadde. Het was van natueren alten levendigen, vroeliken herte. Nummermeer en sach men sie stuer noch droevich, noch strac van woerden, mer altoes vredich ende guederhande. Sij was sonderlinge willich ende bereit, als men sie argent te wercke riep, ende als si yement uut mijnnen wat helpen solde, soedat nyement wat van oer en begeerde, die si onwillich of cruenachtich vant. Ende want si Gode behaegede, soe wart si enwech gerucket, opdat die boesheit oer verstant niet en verwandelde ende die gevensheit oer ziele niet en bedroege. Ende hieromme, als si hier omtrijnt van anderhalven jaer gewoent hadde, wart si zieck ander pestelenciën. Ende als onse vader, her Roelof, tot oer quam om oer bicht te hoeren, soe begeerde sij, doe si gebichtet hadde, weert hem lief, soe solde si alte geerne onsen lieven Heren oer reynicheit loven. Doe vragede hi oer, of si oec alsoe stonde, weert dat si weder opqueme, dat si onsen lieven Heren dan oeck ewelike dachte te dienen. Doe antwoerde si vuerichlike weder ende segede: ‘Yae, here, al mochte ic dusent jaer leven, ic wolde Hem geerne trouwelike dienen.’ Hiernae, als oer die doot aengenck,  wanttet noch een jonck, starck ende onverquenen mensche was, soe voer si van groter bangicheit op uuten bedde, als diegene, die van groter persen niet en wiste, wat si dede. Doe sprac oer die zuster toe, die de zieken verwaerde, ende segede: ‘Suster Wibbe, ligget in gehorsomheiden stille, ende stervet als ene gehorsommige zuster.’. Rechtevoert als si dat woert hoerde, bleef si stille liggen ende segede: ‘Geerne, lieve zuster’, ende starf al- dus als een guet kint der gehorsomheit, als si altoes geeleeft hadde. Want si hadde voer ene gewoente, als men oer wat bad te doene, dat si altoes plach te antwoerden: ‘Yae, geerne, lieve zuster’.
Doe si in oeren verscheyde lach ende began te sterven, soe hoerde een zuster in der lucht alten wonderliken, zueten geluyt van mennygerhande spuele. Ende als  si oer hovet daernae opboerde om te luysteren, waen dat zuete geluyt genge of queme, soe duchtet oer soe veer ende hoge inder lucht wesen, dat sijs nouwe hoeren en conde, mer als si oer hovet weder nederlegede, soe duchte oer, dattet boven deren huyse was. Ende dese melodie wart oec van eenre ander zuster in desen huys gehoert, ende si duerde soelange, hent dat dese zalige zuster verscheyden was, ende daernae en hoerden si sie niet meer. Ende wi myenen ganselick, dattet die hilige engelen waeren, die dat reyne zielken, dat den wech der gehorsomheit ende der mynliker bediensticheit altoes mit enen verbreiden herten sonder mormeracie gelopen hadde, wolden vueren totten ewigen leven, daer si nu ewelike sal yubilieren ende vroelick wesen mit oeren nye getrouweden, ewigen Brudegom. Ende in der selver uren of wilken  starf Salome Sticken, die eerweerdige prierynne ten Diepen-veen, ende in voertijden onse moder. Ende hieromme plegen die zusteren te seggen dat si myenden - ende wi gelovent volcomelick - dat die hilige engele quamen van Diepen-veen, ende hadden daer die hilige ziele gehaelt, die Gode een duerbaer scat was, omdat overmids oere vuericheit ende wijser voersienicheit soeveel guets gecomen is. Van welker weerdiger prierynnen wi nu een wennich punten schrijven willen, daer si ons mede geluchtet ende gestichtet heeft, eerdat si ten Diepen-vene quam. Mer mit wat doechden ende hiliger wanderinge si daer geluchtet ende gebrant heeft, dat machmen in enen anderen boecke hoeren, daer dat seer opelike ende bequamlike van oer gheschreven is.