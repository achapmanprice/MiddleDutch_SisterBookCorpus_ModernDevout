(9) Van zuster Alijt Crauwels. (1417)

Dese guede zuster Alijt woende hier mitten alreniersten, als bi onses eerweerdigen vader meister Gerijts tijden. Ende het was die ierste jonfer, die meister Gerijt ierst bekierde, ende daeromme  hadde hi sie sonderlinge lief voer die anderen, die hier woenden. Want mit sonderlinger lieften was hi totten jonferkens gekiert. Ende hieromme plach hij ondertijden tot eenre zuster te seggen: ‘Ist dat ic hier boven come, soe wil ic vele bloemkens hier nedersenden’, daer hi die joncferkens mede myende. Ende want dan zuster Alijt hier alsoe vroe ghewoent heeft, hieromme wat doechden of gueder werke dat si in oere yoeget meest gehantiert heeft, des en wete wij niet; want nu te hant en levet nyement die si kande, dan doet een recht oelt mensche geworden was. Ende doe plach si die jonge zusteren seer te herden totten doechden, ende plach hem oeck vake wat guedes te seggen ende troestelic te wesen, wanttet hier in dier tijt seer scharp was, beide in noetdruften des lichaems ende in correctiën ende dissiplinen. Het was een guet, slecht, eenvoldich mensche van natueren, ende dat gebructe si totten doechden. Want al wasset een oelde zuster ende bina dat ierste begijn van meister Gerijts huys, nochtan wanderde si alsoe sympelick ende eenvoldelick in die ordineringe der dinge, die oer oversten van buten deden, alsof si ierst in den huys gecomen hadde geweest, soedat oer oversten om oeren willen die dingen schicken mochten, naedien dat si wolden. Ende hieruut moege wi mercken - want si in oeren oelder aldus goddienstelick ende eenvoldelike gewandert heeft - dat si oer in oere yoeget al seer tot sterven ende uutgaen oersselves gegeven heeft.