(13) Van zuster Katheryna van Arkel. (1421)

Dese guede zuster Katheryna was oeck een van onsen alreoeldesten zusteren, want si woende hier al bi onses eerweerdigen vaders meister Gerijts leven. Ende doe si hier ierst quam, doe woenden hier al meestelick oelde, guetwillige vrouwen, die onsen lieven Heren in cuyscheiden dienden. Mer wanttet onse weerdige vader geerne anders gehad hadde in toecomenden tijden, soe was hi seer vuerich ende begeerich, dat hi guetwillighe menschen totten doechden mochte trecken, ende sonderlinge was hi daer neerenstich ende vuerich in, als hi ergent een jonferken mochte trecken totten dienste Gods. Ende hieromme plach hij ondertijden tot zuster Katherynen te seggen: ‘Ist dat ick hier boven come, soe wil ic u hier veel bloemkens nedersenden’. Ende dit hadde dese guede zuster seer wal ontholden, want si was sonderlinge vuerich ende begerich, dat si guede menschen mochte bekieren ende totten doechden trecken. Ende onse lieve Here hadde oer die gracie gegeven, dat si sonderlinge wal conde callen, ende daertoe was si recht bevellich ende biweselick in al, dat si te handen toech. Ende hieromme wertet alte selden quelke van oer genamen, soe wat dat si segede of dede. Ende nochtan plach si ondertijden wal groten ende mechtigen luyden nader werlt al scharpelick oer gebreke te seggen ende te berispen in dingen, daer si tegen Gode in schenen te doen. Mer die gracie hadde si, dat si alremalck in reverenciën ende weerdicheiden hadde. Mer dese gracie en gebructe si niet soe seer tot uutwendeger bedrijflicheit, als si seer begeerich ende vuerich was die zielen, die onse lieve Here mit Sinen dueren bloede verloest heeft, uuten kenebacken des duvels te trecken. Si plach die uutwendige dynge te verwaeren ende onder handen te hebben, soedat si dicwile uut moste trecken opt lant of anders, daer mens behoefde. Ende dan plach si een boexsken mede te nemen, daer si den luyden wat guedens uut mochte lesen, daer si te herbergen lach, als die tijn gebode of anders dat hem dienen mochte tot oere zalicheit. Ende dan plach si oer seer nouwe te hueden, dat si niet en calde van hier of van daer, alst gewoenlick is mit werliken luyden; mer als oer duchte dattet tot alsulker materiën dragen wolde, soe plach sijt te breken, ende nam dan oer boexsken, ende las hem wat guets, daer si die ander callinge mede nederlegede. Ende hierom ende omme oer ander doechden hadden si die luyde van buten in alsulker weerdicheit, dat nyement die si kande, soe groet noch soe hoege en was, die zuster Katherynen van Arkel giene mynne noch vrendelicheit en bewees, als si bi hem quam. Nochtan plach si hem, als voerscreven is, oer ghebreke seer scharpelick te seggen. Dese guede zuster was alsoe recht oetmodich ende neder in oerselven, recht of si niet en wiste van geesteliken dingen. Het geviel op een tijt dat twie persoenen tot oer quemen - wanttet een wijs, verstandel mensce was - ende wolden raets an oer versueken in eenre zaken, daer si geerne onderscheit van geweten hadden. Doe veroetmodichde si oer, ende antwoerde hem weder ende segede: ‘Aldusdanige dinge en darf niement an my versueken, want hier en plege ic my niet mede te becummeren. Ick bijn een grof ende plont mensche, ende plege gueder luyde verkene te driven als ic sie voer hebbe.’ Op een ander tijt gevielt dat si mit eenre zuster uut was tot oeren oelders omme sake wille, die si daer te doene hadden. Soe gevielt eens, dat si ander taeflen seten ende solden eten. Ende doe seten die luyde die ander taeflen seten, ende calden van alrehande dinge, als soedanige luyde plegen; ende onder ander woerden soe waert zuster Katherynen gevraget, van wat lande dat si weer, ende waer si hene geboren weer. Doe antwoerde si oetmodelike weder, ende segede dat si van den lande weer geboren, ende hoerde groven gebueren toe. ‘Ende ic plach’, segede si ‘gueder luyde verken te hueden, mer dese guede jonferen hebben mi omme Gods willen angenomen ende liden vaste mit mi, ende geven mi myne noetdrufte’. Mit dit of desergelike woerde plach si dicwile oerselven in die lageste stede te setten; mer want si overal die eer pijnde te vliën, soe voegedet onse lieve Here, dat oer van alremalck eer ende reverencie bewesen waert.