(5) Van zuster Katheryna Hughen. (1411)

Dese guede zuster Katheryna was al veer op oer dage gecomen, doe si totten zusteren quam, want si was al over oer viftich jaeren. Het was een vuerich ende goddienstich mensche, ende pijnden oer, want si totter elfter uren in den wijngaert ons Heren gecomen was, alsoe veel te vuerichliker totten doechden te geven, als si die tijt, die si in der werlt geweest hadde, versumeliker hadde toegebracht, ende pijnde die nu  dubbelt te verhaelen, want gelick dattet voer al der werlt gedient hadde, soe wat in oer was, alsoe diendet nu wederomme, soe wat in oer was, al onsen lieven Heren. Si plach mit groeten luyden nae der werlt te wonen, daer si groeter dertenheit gewoene was, ende daer si oeck seer veel willen hadde. Mer doe si mitten zusteren quam, kierde si oer soe gehelick tot Gode ende gaf oer tot soe groter oetmodicheit ende nederheit, alsof si nye grote dinge nader werlt gehat en hadde; want si mercte wat si gedaen hadde, ende daeromme en ruecte si niet wat si weder dede. Ende want si aldus mitter werlde ydelheit ommegegaen hadde, soe hadde si alrehande suverlike cierheit, ende die brachte si altesamen mede, ende gaf si onser liever Vrouwen, of anders  daer men die behoefde. Seer trouwe was si onsen huyse. Want ommedat si soe geerne gehad hadde, dat die zusteren oer tijtlike guet gecregen hadden, hielt si oer soe starck in oere lester ziecten, dit si bynae sonder oer hilich Ammet gestorven hadde.