(6) Van zuster Wibbe Arnts. (1412)

Dese guede zuster Wibbe plach den hof te verwaeren, ende dit was oer officie. Ende dat dede si oetmodelick, ende kierde oer daermede tot onsen lieven Heren. Het was een oelde zuster ende hadde hier lange tijt gewoent, ende nochtan genc si soe sympelick ende eenvoldelike hene, alsoft noch ene jonge zuster hadde geweest. Het was een slecht ende eenvoldich mensche van natueren, ende daer kierde si oer mede tot  onsen lieven Heren. Want si en plach niet te berichten, noch men en hoerde oer niet callen vanden dingen, die oer oversten schicten of ordinierden. Mer si dede oer werck dat oer bevoelen was, goddienstelick, ende daer sette si oer mede tevreden, ende liet die dinge op ende neder gaen, als God ende oer oversten wolden. Ende enen yegeliken liet si bedriven, alsoe veel als hi conde.