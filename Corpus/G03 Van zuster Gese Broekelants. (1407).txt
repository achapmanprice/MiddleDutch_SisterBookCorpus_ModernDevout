(3) Van zuster Gese Broekelants. (1407)

Van deser gueder zuster Gese Broekelants segede onse weerdige vader her Iohan Brinkerinck, doe si gestorven was, dat si al oeren medezusteren hadde geweest een exempel der goddiensticheit, der voerhuedicheit, der oetmodicheit, der schemelheit, der soberheit, der cuyscheit ende der vreedsomheit. Doe dese guede zuster noch mit oeren oelders woende, ende noch niet oelt en was, soe  was si enen man versekert. Doe si dat hoerde, was si uutermaten druckich ende schreide seer. Ende want si giene hulpe en wiste an gienen menschen, soe kierde si oer tot onsen lieven Heren. Ende hieromme genck si in die kercke, ende genck liggen voer dat hilige Sacramente ende bad onsen lieven Heren: dat Hi sie van deser last ontlaeden wolde, si wolde ewelick Sijn dienresche wesen. Ende als si aldus lach ende offerden oer onsen lieven Heren, soe duchte oer, dat oer ingespraken waert: si solde toe Deventer trecken ende bidden toe meister Gerijts huys omme een stede. Ende eerdat si vander steden opstont, daer si oer gebed dede, soe lavede si Gode oer reynicheit. Ende als si dan hier gecomen was: hoe vuerich ende goddienstich dat oer wanderinge was, dat hebbe wi ghehoert uut dien getuge, dat onse vader her Iohan Brynkerinck hiervoer van oer gegeven heeft. Seer devoet was si inden lyden ons lieven Heren, soedat si ondertijden uutberste mit veel traenen, recht als een, die sijnsselves niet mechtich en was, soedat si oeck ondertijden vanden zusteren moste gaen. Op een tijt waert oer gevraget int heymelick, wat si meestelic plege te dencken. Doe ant- woerde si: ‘Op dat lijden ons lieven Heren,’ ende hoer verwonderde Sijnre mynnen, die Hi ons bewesen hadde. Ende dit scheen dagelix oer oefninge te wesen, ende sonderlinge des Donredagen avents ende voert des Vriedages. Ende des Sonnendages plach si te dencken van der Verrisenisse, alsoft Paesschedach geweest hadde. Ende dan hadde si oec soeveel ynne vanden ewigen leven, dat oer al die tijt  te cort waert, ende dat si oer oec van vrouden nouwe en conde ontholden. Want si segede der zuster toe, daer si bi te werke was: ‘Of daer oeck wal yement in al die werlt wesen mach, die soeveel rijcheiden ende genuechten heeft, dat hem tot enyger tijt alsoe wal is als biwilen is enen armen begijnken, dat hem vereniget mit onsen lieven Heren’! Altoes genck si mit enen geneygeden hoefde ende mit soe ingekierden wesen, recht of si onsen lieven Heren voer oer hadde sien staen. Dicwile plach si te seggen: ‘Isset dat ic witlike sterve, soe salt my alte seer rouwen, dat ic my nu in mynre yoeget niet meer en hebbe gegeven tot sterven ende uutgaen myns selves.’ Op oeren werke, als si enige tijt hadde, sat si mit gevoelden handen. Si was guedertieren ende verdragende ende niet berichtelick. Hoer gebreke  plach si nouwe te mercken, ende plach si oec dicwile voer die voete ons lieven Heren te beliën. Ende dat plach si vake te beclagen, dat si onsen lieven Heren loegenachtich weer, want oer duchte, dat si oer niet en beterde. Alsoe nouwe bewaerde si dat swigen, dat, als si wat guets calde, te seggen plach: ‘Nu voele ic my geneyget tot callen, mer nu laet ons omme Gods willen swigen!’ Ende als daer yement quam, daer si te werke was, die wat vercalde, dat gien noet en scheen te wesen, of dat niet nutte en was, of daer oer herte mede becummert wert, dat was oer seer swaer, ende dat hoerde si recht noede. Recht mynlick ende treckende was si enen anderen totten doechden, ende was selven sonderlinge gehorsom ende schemel ende behuet. Ende als si zieck was, soe  was si soe recht mynlick blide, dat nyement oere verdriet en scheen te hebben. Doe si in oere lester ziecten lach, daer si an starf, doe quam oer sunderlinge wat toe, daer si oer in te liden hadde. Doe segede oer een zuster toe, dat si daermede tot onsen lieven Heren loepen solde ende dragent Hem op, ende dat si oer daer niet alte seer mede en solde kieren totten menschen: daer solde si vrede in voelen. Doe antwoerde si weder mit soe bliden herten ende alsoe vrentliken aensichte, dat die zusteren verblijt worden, die dat hoerden, ende segede: ‘Onse lieve Here is al myn troest’. Ende alst oere doot began te genaeken, creech si een swaere stupe, soe dattet scheen, alsof si starf. Ende doe si weder tot oerselven quam, segede si vrendelick mit enen mynliken aensichte  ende mit gevoelden handen: ‘O guede Ihesus, waer hebdi aldus lange geweest?’ Ende doe oer die doot angenck, scheen si soe blide, alsof si den dode toe moete gelachet hadde. Ende dat overmids oere gueder conscienciën, die si van bynnen gevoelde; want die Heilige Geest gaf getuych oe- ren geeste, dat si een kint Gods was. Ende doet onsen vader her Iohan Brinckerinck gesecht waert, antwoerde hij weder ende segede: ‘Laet si vrylick lachen, want al lachende sal si ten ewigen leven vaeren’.