(60) Van zuster Metten van Delden. (1452)

Dese guede zuster Mette was noch seer jonck, doe si toe meister Gerijts huys quam. Mer al was si jonck van jaeren, si hadde nochtan een oelt herte; want si gaf oer alsoe vuerichlike in oere yoeget totten doechden ende dede oerselven alsulck gewelt, dat her Iohan Brinckerinck, onse vader, van oer plach te seggen, dat si meer gevordert hadde in enen jaer dan sommich anderen in tijn jaeren. Sij was van natueren wat moedich, soedat si oer in den iersten al veel te sterven hadde; mer als oer dan wat beyegende, dat oer contrary was, of dat si oer geerne verantwoerdet hadde, soe pijnde si oerselven gewelt te  doen, ende genck tot moder Beerten ende segede: ‘Nu voele ic my aldus ende aldus: ic bidde u om Gods willen, dat gi my desen crop willen uutslaen.’ Siet, aldus vuerichlike pijnde si oer tegen oer passiën ende quade toeneygelicheiden te setten, ende quam hiermede ten lesten daertoe, dat hoer scharpe woerde ende ander veroetmodeginge niet en weren dan als een rietschap der doechden ende ene vermeeringe der graciën Gods. Sij was cleyne in den lichaem mer seer groet in der vuericheit ende in anderen doechden. Alsoe vuerichlike plach si oer te beden onder myssen, alsoft een brant geweest hadde, ende pijnde onsen lieven Heren vrendelike an te hangen ende zuetelike te mynnen, ende soe wat oer daer een hulpe toe wesen mochte, daer pijnde si oer mit alre vliticheit toe te kieren. Ende hierom,  soe wat boecke dat onsen lieven Heren vrendelike toespreken, ende daer veel in stont vander guetheit Gods, die plach si alte geerne te lezen, alse sancte Augustijns eenlike spreken ende dat boeck, dat sancte Thomas van Aquynen gemaket heeft van den godliken zeden ende manyeren. Als si aldusdanige manyere van schrijften crijgen of lezen mochte; soe was si alsoe vuerich alsof si van bijnnen ghebrant hadde. Ende want siselven aldus vol guedes was, ende altoes zake ghenoech vant, waermede si oerselven verwecken mochte tot dancbaerheit ende totten love Gods, soe conde sijt alte quelke verdragen, dat een ander traechlick of loylick lach onder der myssen, recht of hi niet guedes in en hadde, of als oer duchte dat hi sliep. Het geviel op een tijt, dat si lach inder myssen, ende  doe lach een zuster niet veer van oer, ende als si dan opsach, soe duchte oer, dat die zuster ommer wat sliep. Doe stont si suverlic op ende genck tot dier zuster, ende segede: ‘Lieve zuster, het is huyden sancte Lucas dach, lezet hem doch om Gods willen enen ‘Te, Deum.’ Op een ander tijt lach een ander zuster achter oer, ende want oer duchte, dat si van traecheiden sliep, soe kierde si oer omme ende nam een crucefix, dat bi oer stont, ende hieldet oer voer den mont ende segede: ‘Hoelt ende cusse Den nu.’ Ende want oer duchte, dat oer die zuster noch niet soe vuerichlike tegen oer traecheit en satte, als si wal genomen hadde, soe kierde si oer omme uut vuericheit oers geestes, ende toeget oer al vanden hovede, dat si daer op hadde, ende doe wert die zuster soe wacker, dat oer van  dien voermyddage niet meer en vaecte. Ende want si hier gien blyvende stat en hadde ende oeck hier niet blyven en wolde, soe hadde si inden hemel een geslechte gemaket. Want Ihesus was oer vader, Maria was oer moder, ende sancte Augustijn ende sancte Beernaert weren oer brueders, ende sancte Thomas van Aquynen was oer oem, ende noch veel ander hiligen, die oer nychten ende oer neven weren. Ende hier plach si dicwile toe te gaen mit oeren gebede. Van groter vuericheit ende groter begeerten, dat si geerne bi onsen lieven Heren geweest hadde, ende omdat si die schoenheit Sijns huyses mynde, soe hadde si alte wonderlike groet verlangen nae oeren doode. Ende hierom plach sij dicwile allene inden hof te gaen ende bedede oer, ende dan plach  si mit groter vuericheit oer hande uut te reycken ten hemelwert, ende segede: ‘Lieve Here, wanneer sal ic bij U comen? Hoe lange sal ick van U verscheyden wesen?’ Dit ende desergelike plach si dicwile te seggen mit vele tranen, ende genck suchten ende carmen als een, die hem niet langer lijden en can. Seer weeclick was sij van natueren, soedat si in allen dijngen der gemyente niet wal volgen en conde. Ende hierom hadde si sonderlingen orlof, dat si des margens wal een luttel langer op den bedde moste blijven dan die gemyene zusteren. Mer nochtan des hiligendages of alset anders merckelike hiligen weren, of daer si devocie ynne hadde, soe plach si al mede op te staen, al hoe zieck of hoe quelke dat si te passe was. Alsoe vuerichlike plach si oer getijde te lezen, alsoft die starcste zuster hadde  geweest, die in den huyse was. Ende sonderlinghe als men den salm las: ‘Benediet den Heren, ende lovet den Heren.’ Want dan verhief si oer stemme, alsoft ene basune hadde geweest, ende las alsoe begeerlike, alsof si alle menscen totte love Gods verwecken wolde. Ende als si yement traechlike hoerde lezen, dat conde si alsoe quelke verdragen, dat si oer nouwe en conde onthoelde, si en vermaendet voert. Want si was altemaele van bijnnen ontsteken mitter mynnen Gods, ende die Here hadde een vuer gesant in oeren bienen. Ende hierom, alsoe als si oer begeerlick ende vuerich voelde tot allen dijngen, die Gode toebehoerden, alsoe myende si dattet enen anderen oec ynne solde wesen. Sij was seer begeerlick in die ontfanginge des hiligen Sacramentes ende plach die hoechtijde mit soe vueriger begeerten te verwachten, dat een ander, die wat traech was, overmyds oere vueriger devociën ontsteken mochte worden in der mynnen Gods. Ende want si mit al oeren herten tot onsen lieven Heren gekiert was ende gien dijnck in al der werlt en mynde boven Hem, soe was si oec seer begeerlick daertoe, dat alle dijnge, die Gode toebehoerden, trouwelike ende wal gehoelden worden. Want als si yet sach of hoerde, dat tegen die rechte doechden was, of daer enyge verglydinge onser gueder gewoenten in scheen gelegen te wesen, dat conde si bovenmate quelke verdragen, ende niet lichtelike en liet si dat onvermaent, al solde si daer oeck wat om geleden hebben, alsoe veer als si daer enyge beteringe in hoepte te doen.
Sij hadde hier een zuster, die niet alte starck van hovede en was, ende heyt Alijt van Delden . Ende want si dan vuerich ende neerenstich was voer die doechden ende en liet nyement rusten, die enyghe crume wege scheen te wanderen, soe gevyelt op een tijt, dat oer een zuster toesegede: ‘Suster Mette, gi wetet wal, hoeveel dat die gemyene zusteren van uwer zuster lijden moeten, ende hierom solde gi uwe vermaeninge ondertijden wat matigen ende latent oec wat ongemercket hene.’ Doe die hilige ziele dat hoerde, sloech si oer hovet schemelike neder ende segede: ‘Here God, of myn zuster niet starck en is, sal ic die doechden daer yoe om achterwert setten ende en vermaenen die gebreke niet, die den doechden contrary sin!’ Als si wat sach of mercte, dat niet soe guet en scheen te wesen, wasset dan alsoe, dat sijs niet vermaenen en dorste, soe plach sijt alsoe druckelic  an te sien, datment oer in den ansichte mercken mochte, dattet oer niet en behaegede. Ende want si hier aldus rechte vuerich in was uut rechter mynnen, die sij tot Gode hadde, soe plach oer ondertijden wal wat te beyegenen, dat der natueren contrari was, mer daer plach si oer alsoe doegentlick ende oetmodelike in te lijden, alsoft oeren persoen niet aengegaen en hadde. Nummermeer en conde men gemercken of vernemen, dat si oer wrack in enygen dijngen, dat oeren persoen gedaen wart, noch men en hoerde niet, dat si hem daerom te myn gunstich of bedienstich was, of dat si oer doechden te myn voertsette, of dat sijt tot enygen passiën toech.
Sij hadde in beveel, dat si dat voetwater verwaerde. Doe ghevielt op een tijt, dat oer van eenre zuster wat beyegent was, daer si oer al  merckelike in te sterven hadde. Ende als men daernae die voete int gemyene wasschen solde, soe quam die zuster daer oeck ende wolde oer wasschen. Ende als dat zuster Mette vernam, stont si vuerichlick op ende sochte dat beste cuypen, ende maecte oer daer varsch water in toe, ende dede oer daer dat beste cruut in, dat si hadde, ende bewees oer sonderlinge bediensticheit. Ende als si hier aldus over doende was, soe hordet een zuster, dat sij al heymelike tegen oerselven calde, ende segede: ‘Dese guede zuster moste yoe wat guedes hebben’. Sij hadde oeck in beveel, dat si die barninge plach te verwaeren. Doe wart si op een tijt al merckelick veroetmodicht, ende dat quam van enen busch heyden toe. Ende als si gewoene was, soe gaf si Gode die wrake, ende sweech al stille ende en antwoerde niet. Ende als  oer dan dat ene ende tander vaste geseecht wert, soe en segede si niet medalle dan allene dit: ‘Lieve Here, dit mach my ommer wal een gulden busscheken wesen’. Siet, aldusdanige oetmodige manyeren plach si te hebben, als si berispet of veroetmodicht waert, van den begynne oere bekieringe hent totten eynde oers levens, soe datmen nummermeer en vernam, dat sij daeromme yemende mit achtertaele vermynrede of enych verdriet aendede, hoe ongelick dattet oec was, dat oer beyegende. Mer alsoe vredelick ende zuetelick genck si daermede hene, recht of si mit onsen lieven Heren een overdracht gemaket hadde, dattet alsoe wesen solde. Ende hierom plach si dicwile, als oer wat beyegent was, daer si oer in te lijden hadde, tegen oerselven te gaen callen ende segede: ‘Lieve Here, aldus  salt wesen, aldus sal ic bi U comen, ende aldus sal ic verdienen U te besitten, te bescouwen ende ewelike te gebruken’.
Het geviel op een tijt, dat si scharpelike wert berispet ende geschulden uut vermoeden, daer si temaele gien schult an en hadde. Doe sweech si oetmodelike al stille ende en ontschuldichde oer niets niet. Ende als die zuster sach, dat si oer niet en ontschuldichde noch en behalp in enygen dijngen, soe myende si, dat si daer ommer schult aen hadde, ende segedet oer hierom soeveel de neerenstiger. Ten lesten, doe oer die zuster al veel ghesecht hadde, viel si oetmodelick op oer knyën ende segede: ‘Lieve zuster, biddet onsen lieven Heren voer my, dat ic dese quade gebreke, die in my syn, ende daer ic u dycke ynne schandelesier, overmids uwen gebede noch verwijnnen moet’, ende  anders en segede si niet. Het gevyel op een ander tijt, dat die gemyene zusteren toesaemen weren des avendes nae den eten. Ende doe worden oer oec sommyge punten gesecht, daer een ander wal in bestoeten solde hebben geworden. Ende als die zusteren van malcanderen gescheyden weren, genck si tot eenre zuster, die oer wat vrendelick was, ende segede: ‘Siet, nu hebben die zusteren al den naemyddach bi oeren bedde geseten ende hebben ynnichlike gebedet, ende syn van bynnen verlichtet vanden Hiligen Geest. Ende overmids dien inwendigen lichte, dat sij nu ontfangen hebben, soe heeft hem onse lieve Here myne gebreke te kennen geven.’ Als die zuster dit hoerde, wert si merclick hierin gestichtet ende oec in oerselven bescheemt, als sij hoerde, dat dese hilighe ziele, die inder waerheit  niet en sochte dan die eer Gods ende oersselves ende eens anders voertganck in doechden, dijt aldus goddienstelike conde trecken. Want al dat oer beyegende, en geschiede niet om enynger gebreke of ondoechden willen, die si te handen toech, mer onse lieve Here verhengedet op oer uut godliker mynnen, opdat overal oer wege betuynt solden worden, doer welken si oer van Gode totten creatueren neygen mochte.
Ende want si alsoe begeerich was totten ewigen leven te vaeren, als voerscreven is, soe gevielt op eenre nacht, niet lange voer oere doot, dat oer duchte, dat onse lieve Here tot oer quam als een toernich vader des huysgesijns, ende gaf oer enen kenebacken slach, ende segede: ‘Ghi maket alsoe veel gedalsches ende onrusten; en coene gi u niet een luttel lijden  ende verwachten, hent dattet My behagelick is? Conde gijs verbeiden, Ic soldet noch wal guet mit u maken.’ Ende als Hi dit gesecht hadde, soe nam Hi een hant vol dijstele ende worp die op oer bedde, ende genc daer doe al naeket in liggen wentelen, hent Hi al bebloedet scheen. Ende daerna segede Hi tot oer: ‘Aldusdanich moet ghij noch worden, eerdat gi tot My comet.’ Ende als si dan dese dijnge aldus gesien hadde, soe verstont si hieruut, dat si noch ene merckelike veroetmodeginge hebben solde, eerdat si storve, alst oeck geschiede. Want niet langhe hiernae verhengedet onse lieve Here, dat oer een ongeval des nachts overquam, dat oec niet in oere macht en was te kieren, datmen sie des margens handelen ende wasschen moste als een kint; waerynne dat si alsoe  merckelike veroetmodicht waert. Ende dierwile datmen hierover doende was, en bewees si oer anders niet dan als een lemmeken, dat stille swijget voerden genen, die dat scheeren, soedat niet een woert van ontschuldigen of behelpen uut oeren monde en genck. Siet, aldus was si overal toesiende, op dat si nergent van bijnnen schaede en ledde, mer alle dijnck, recht of crum, pijnde si alsoe te gebrucken, dattet oer van bynnen vorderlick was totten doechden.
In seer groter weerdicheit hadde si oer oversten; ende al dat si schicten of ordynierden, dat stont oer alsoe groet voer, alsoft grote hiligen hadden geweest. Ende nummermeer en hoerde men van oer, dat si daer niets yet van calde, datmen die dijnge aldus of alsoe maeken solde, of dattet alsoe best ghedaen of geordyniert hadde geweest. Mer mit alre weerdicheit plach si oer gebod ofte verbod nae oeren vermoegen te vervullen. Ende opdat sijt te bed ontholden mochte, soe plach si sie zuster Lutgert van Buderick voert te seggen, ende die schreef sie dan voert in een boeck, soedat dese twie een suverlick boecsken vergadert hebben uut ons vaders her Roelofs collacie ende vermaninge, die hi den zusteren dede. 
Sij was sonderlinge treckende enen anderen totten doechden ende tot onsen gueden gewoenten; want dat hadde oer leven geweest, dat die ongebroken gehoelden hadden gheworden. Ende hierom was si den jongen zusteren, die nyes gecomen weren, sonderlinge treckende ende hardende totten doechden. Ende als si mercte, dat si hem vuerichlike tot onsen lieven Heren kierden, dat was  oer alsoe genuechlick in, recht of sì dat loen van oeren gueden werken hebben solde. Wanneer dat wi soe jonge zusteren hadden, dat si des margens langer slapen mosten dan die gemyene zusteren, die plach si te wecken. Wanneer si hem dan toesprac, soe plach si sie mit enen gueden punte an te spreken uuter Hiliger Schrift of anders, dat si dan guets ynnehadde, ende alsoe wecte si sie. Seer quelke conde sijt verdragen, als si yemende yet veel hoerde callen voerden eten. Ende als sijt van yemende mercte, soe plach si te seggen: ‘Lieve zuster, onse lieve Here wandert nu tusschen hemel ende eerde, laet ons nu om Gods willen swijgen, opdat wi Synre vandinge weerdich moegen worden’. Si plach te seggen, dat si veel liever hadde, datmen oer enen slach bi oer kenebacke geve, dan dat si een zuster onder myssen hoerde gewen.