(4) Van zuster Nyese Felix. (1411)

Dese guede zuster Nyese hadde dese doechde over oer, als dat si sonderlinge geerne toe karcken plach te gaen ende hoeren dat woert Gods, of anders hoerde si alte geerne wat guets vercallen uuter  Hiliger Scrift. Op een tijt quam si ende hadde te kercken geweest, ende hadde hoeren predicken. Ende doe was si soe vuerich vanden woerde Gods te hoeren, alsof si gebrant hadde. Ende als 5 dat een ander suster hoerde, dat si soe vuerich was geworden vanden woerde Gods te hoeren, wert si oec mede blide in onsen lieven Heren, ende segede: ‘Alsulke zusteren solde men te kercken laeten gaen, die 7 daer alsoe vuerich ende goddienstich uut worden ende coenen alsulke vruchten daerin doen.’ Het was een alten vuerigen ende goddienstigen mensche, ende gaf oer geheelick tot onsen lieven Heren ende tot allen doechden. Si en hadde giene bevelinge noch bedriflicheit van buten, mer si sat oetmodelic ende span haer, daer men  celicie of wrachte, ende daer gaf si oer mede tot onsen lieven Heren. Het was een oelt mensche, ende hadde hier bynae mitten alreniersten gewoent, als bi ons vaders her Iohan vanden Grondes tijden, soedat si hier mennigen armoede ende onsoelde geleden heeft.