(12) Van zuster Hille Vriesen. (1421)

Dese guede zuster Hille was een alten gueden, vuerigen, stichtigen maget. Twientwintich jaer hadde si toe Doesburch, dat nu dat oelde convent heytet, moder geweest. Ende daer regierde si oer seer doegentlick ende goddenstelick, soedat si bijnnen huys ende daer buten van geestelick ende werlick seer gemynnet ende ontsien was. Ende het gevyel dat si overmids gehorsomheit weder te huys quam. Ende doe gaf si oer tot soe groeter oetmodicheit, alsof si nye niet verheven en hadde geweest. Nochtan was si alsoe gemynnet van oeren zusteren, ende hadden si in alsulker weerdicheit, dat sijs niet liden en wolden, dat si enen schorteldoeck moste dragen. Mer doe sij weder toe meister Gerijts huys quam, conde si oer daer wal toe veroetmodigen, dat si des heiligen dages enen smeerigen keymkedel droech, ende sat oetmodelike mitten smeerigen kedel, ende at op die eerde. Si en waert niet verheven, noch oer en worden giene groete officiën weder bevaelen, mer oer waert heyten doen, dat si der zuster potkens die si te besigen plegen, schoene solde maken. Ende dit dede si seer goddienstelick sonder mormeracie of weder seggen, dat men van buten mercken conde. Mer lichte hadde si dat fondement van oere geesteliker tymmeringe in oere yoeget op dat sant gesat, het solde lichte in deser veroetmodynge neder gevallen hebben, want si en waert niet allene veroetmodicht in dien dingen, die hier voer van oer gesecht sin, mer si moste al oer beste cleder die si mede gebracht hadde, overgeven. Ende desgelikes waert oer oec oer tijdeboeck genoemen. Ende hier leet si oer al guedertierlick ende oetmodelick in, ende gaft over, soeals oer oversten van oer begeerden. Ende als si aldus overal veroetmodicht ende vernedert waert, ende in voertijden ander dinge gewoene was, soe vragede oer op een tijt een zuster, hoe dat si oer in deser vernederinge geliden conde. Doe antwoerde si weder ende segede: ‘Dede my die passie ende dat lijden ons lieven Heren, ende dat ic daer mijn toevlocht toe make, ic en soldes nergent coenen gebrengen’. Dese guede zuster, die aldus ghepruevet was, oftet oec een waerachtich monick weer, hadde hier binae mitten alreniersten in den huyse gewoent, ende hadde oec mede dat ierste fondement der doechden helpen leggen; want si woende hier alsoe vroe, dat sijt alre ierst opbrachte, dat die zusteren soe sympelick ende eenvoldelick oer hoefdoeke achter ende voer mit éénre spelden steken, ende niet meer.