(2) Van oelde Gesen, onse zuster. (1402)

Dese guede zuster Gese hadde dese doechde over oer, als dat si altoes oer gebreke plach te beliën, als yement mit oer sprac; als gescreven is: Die rechtverdige beschuldicht hemselven altoes int ierste. Soe gevyelt op een tijt, dat een geestelick persoen tot oer quam, ende sprac oer toe. Ende dien clagede si, als si gewoenlick was, oer gebreke, ende segede dat si traech ende versumende weer, ende dat si blijnt weer ende oer gebreke niet en becande. Doe antwoerde die guede vader weder ende segede: ‘Yae, zuster Gese, daer heb ic oec merclike van gehoert.’ Ende doe dese guede man enwech was gegaen, segede si: ‘Ende  wie mach den gueden vader myne gebreke gesecht hebben, dat hi toe Swolle van mynen gebreken gehoert hevet?’ Ende uut gueder, eenvoldiger sympelheit en mercte sijs niet, dat sijt hem selven gesecht hadde.
Doe dese guede zuster Gese in oere lester ziecten lach, soe quam onse weerdige vader her Iohan Brijnckerinc tot oer, ende wolde oer bicht hoeren; ende als si dan gebichtet hadde, soe hadde si onsen lieven Heren geerne gehad. Ende het was op die tijt inder vasten, op onser Vrouwen avent, dat oer die engel die baeschop brachte. Ende wanttet alsoe nae bi Paesschen was, soe scheen onse vader daer wat traech toe te wesen. Als dat zuster Gese hoerde, soe riep si uut groeter vuericheit oers herten ende segede: ‘Here, en is dit niet die dach, dien die Here gemaket heeft?’ Doe antwoerde hi begeerlike weder, ende segede:  ‘Yae Gese, het is die dach, dien die Here gemaket heeft.’ Ende doe liet hi onsen lieven Heren uuter karcken tot oer comen, ende gaf En oer. Also vuerich was si in deserselver ziecten dat si, wanneer si vermoede dattet nyement en sach, plach op dat bedde op oer knyën te staen beden, daer si oec niet lange nae en leefde.