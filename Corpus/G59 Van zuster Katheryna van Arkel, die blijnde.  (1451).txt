(59) Van zuster Katheryna van Arkel, die blijnde.  (1451)

Dese guede zuster Katheryna was zuster Katherynen van Ar- cken oers brueders dochter, soedat si oec daerom denselven toename hadde. Doe dese zuster noch mit oeren oelders woende ende was een cleyne megedeken van achte jaeren of daeromtrijnt, soe gevielt - want si op den lande woenden - dat si op een tijt oers vaders schape solde hueden. Ende als sij dan aldus mitten schapen op den velde was ende en wiste nergent van, soe verhengedet onse lyeve Here op oer, dat si rechtevoert blijnt wert, soedat si daernae nye en sach. Mer si leet nochtan alte grote pijne, eerdat oer die ogen medalle vergengen. Hiernae, doe si reedelike oelt geworden was, als bi oer viertich jaeren, ende hadde onsen lieven Heren altoes ynnichlike gedient na oere  manyeren, soe nemen sie onse zusteren in om oere goddienstiger wanderinge willen ende oec mede om oer guede moye, die een fondement ende begijn van meister Gerijts huys gheweest hadde. Ende als si dan hier gecomen was, hoe ynnichlike ende goddienstelike dat si began te wanderen ende daerin volduerde hent totten eynde oers levens, dat en solde wi niet lichtelike beschrijven moeg en.
Wonderlike seer mijnde si die guede gewoenten des huyses, ende alsoe veel als si conde ende alst in oer was, soe pijnde si sie altoes ongebroken te hoelden. Ende hierom als si bij den vuer was of anders argent, daer men swijgen solde, soe en hadde sijs niet geerne datmen oer enygen dienst dede, daer enyge oerzake der callinge van comen mochte of anders yet, dat tegen onseguede gewoente weer. Sij was seer vlitich ende bederve tot allen oetmodigen wercken, die si doen conde, als die schottelen te wasschen, tekernen ende anders mennigerhande dijnge, die si dede. Want all hadde oer onse lieve Here oer gesichte benoemen, Hi hadde oer nochtan die gracie gegeven, dat si alrehande werck nae oeren doene seer wal doen conde. Want si conde wal ene naelde vaedemen, ende oec wat neyens; nochtan en conde si niet enen steke sien. Ende alsoe puntelick wiste sie alle die wege ende wijnkelen des huyses, alsof si hier mennich jaer siende gewoent hadde, soedat die zusteren plegen te seggen, dat si myenden dat si van oeren hiligen engel geleydet worde. Het was alte yngekierden, devoten mensche  tot Gode, soe dattet scheen, al hadde oer onse lieve Here dat uutwendige licht onttoegen, dat Hi sie van bijnnen mit Sijnre godliker graciën alsoe verluchtet ende verclaert hadde, dat oer die doechden, die si van bijnnen besat, van buten in al oeren zeden ende wanderinge blicten. Mit groter devociën plach si mysse te hoeren; want dan plach si onse lieve Here ondertijden mit al sulker ynnicheit te begaven dat sijt biwilen niet wal bi oerselven eheemelen en conde. Ende dat was meestelick overmyds gedenckenisse des levens ende der passiën ons lieven Heren; want daer plach si oer sonderlinghe toe te kieren mit oetmodigen, mynliken nederbugen overmids bekennen oere eygenre snoetheit ende ondancberheit Synre mennichvoldiger gaven ende graciën, die Hi oer gegeven hadde.  Ende dat plach si ondertijden van oetmodicheit te seggen, dat si anders niet en voelde, dan dat sijs weerdich weer, dat si die wolve of die bieste teschoeren solden, omdat si onsen lieven Heren soe ondanckbaer weer voer alle die gaven ende waldaeden, die Hi oer bewesen hadde. Ende sonderlinge, dat Hi sie uuter werlt ende uuten sunden geroepen hadde, ende hadde sie onder alsoe guede menschen gebracht, die niet dan onsen lieven Heren en mijnden noch en myenden in all oeren wercken. Ende want si alsoe oetmodich ende neder in oerselven was, soe plach si oerselven te castyën ende mit roeden te slaen, als si argent allene waende te wesen. Sij was sonderlinge vuerich ende levendich een guet opset mit yemende te maken, als  dat si hem voer achtersprake hueden wolden, ende dat si die guede gewoente trouwelike hoelden wolden, ende anders vele vueriger punten, daer si oer zielen mede in doechden stichten mochten. Want het was vorwaer ene vuerige mynnester der doechden ende al des, dat onsen lieven Heren toebehoerde. Alte grote reverencie ende weerdicheit hadde si tot oeren oversten, want die en stonden oer niet voer alse menschen, mer alse grote hiligen, daer Hem onse lieve Here doer geweerdiget ons te leeren ende te vermaenen, hoedat wi ons in allen dijngen hebben ende regieren sullen. Ende als si dan van yement hoerde, dat oeren voelen contrari was, dat conde si alte quelke verdragen. Alle gebreke weeren oer contrary, ende sonderlinge die achtersprake. Want als si yement hoerde, die vergiffenisse bad van dat hij achtersprake gedaen hadde, dat was oer alsoe wiemodich druclick in, datment oer van buten ynt aensichte mercken mochte. Ende alsoe seer als oer die achtersprake ende onvrede contrari waeren, alsoe plach si daerentegen die onderlinge mynne mit groter weerdicheit te verheffen. Ende hierom plach si dicwile dat punte te seggen, dat onse lieve Here inden aventmael tot Synen jongeren sprac: ‘Daer sullen alle menschen uut bekennen, dat gi Myn dissipule sijt, ist dat gi onderlinge mynne hebt’.
Seer grote devocie ende ynnicheit plach si te hebben in der gebuerten ons lieven Heren, ende plach Hem, tegen dat Hi geboeren solde worden, een huysken te tymmeren van mennigerhande devoten gebede ende oefningen. Ende als si dan des hiligendages des avendes nae den eten  inden bedehuys mit een deel zusteren wat guedes calde, soe was si ondertijden alsoe vuerich, alsof si gebrant hadde. Ende dan gaf si enen yegeliken dies begeerde, ene geestelike officie, overmids welken dat hi hem bereiden mochte, dat Ihesus geestelike in hem mochte geboeren worden; dat was: dat si hem oefnen solden in dien doechden, die dien gebreken contrary weren, daer si meest toe schenen geneyget te wesen. Sij plach oec inderselver hoechtijt dicwile in die loyve te gaen, daer men die cleder wasschet, ende daer oer devocie te hebben. Want die loyve plach si te trecken, alsoft dat opene huys hadde geweest, daer onse lieve Here in geboren wert. Ende den stien, daer men die cleder ynne spoelt, plach si te hoelden voer die cribbe, daer Hi van Sijnre liever  moder, doe Hi geboren was, in geleget wert. Ende hierom stont si dicwile voer desen stien op oeren knyën mit groter devociën ende ynnicheit ende mit overvloedigen tranen. Ende was alsoe wonderlike vuerich ende yngekiert totten kynde Ihesu, dat die zusteren, die si ondertijden bekeken, als si myende dat si daer allene was, overmids oeren devoten manyeren tot ynnicheit ende tot tranen mochten verwecket worden.
Op een tijt was si in deser loyven ende gebructe daer oere devociën, alsoe si plach. Ende doe hoerde een zuster soe wonderliken zueten sanck boven op der loyven van voegelkens, dat si nye oer levedage soe zueten sanck van voegelen gehoert en hadde. Ende daer en is gien twyvel aen, ten weren engelen Gods, die daer yubilierden ende vroelick weren ende grote ghenuechte hadde in die vuericheit ende devocie, die de hilige ziele daer te handen toech; want si geerne bij sijn dengenen, die suver hande opheffen in den gebede als sancte Beernaerdus secht.
Het geviel op een ander tijt, dat si echter bi desen stiene was in soedanyger myeninge als voerscreven is. Ende doe was si soe uutnemende vuerich, dat sijs niet verbargen en conde, ende dat en was gien wonder, want si hadde Dengenen tegenwoerdich, van Wes warmte dat hem nyement verbargen en can. Want alsoe si naemaels, doet oer angedrongen wart, ynt heymelike belijde, soe voelde si, datter wie bi oer was. Ende alsoe veel alst die zuster gemercken conde, diet oer vragede, soe sach si mit oeren geesteliken ogen dat kyndeken Ihesus voer oer liggen schreyen in den stien. Want si verlegedet aldus ende alsoe, mer si en  wolde niet seggen, dattet soe niet en was. O, wat genuechten was dit! Wie solde hier alder werlde blijtschap voer verkiesen. Mer het is nochtan wal te geloeven, datt oer mennich sterven ende uutgaen oersselves, mennich veroetmodigen ende mennich wijken ende duyken gecostet heeft, eerdat si tot deser graciën gecomen is; want God en gevet dat geheilichde den honden niet, noch Hi en stortet die margaeryte niet voer die verkene.
Op een tijt quam si op een stede gaende, ende want si myende, datter wie bij oer geweest hadde, soe segede si: ‘Ihesus’, ende doe wart oer puntelike weder gheantwoerdet: ‘Maria’. Ende hier en is niet aen te twyvelen, het en was oer engel, die si bewaerde in al oeren wegen, opdat si oer niet stoeten en solde aen die stiene der gebreke .
Het geviel op een tijt, dat si lach ende dachte mit medelijden op die pijne ende versmadenisse ons lieven Heren, als si dicwile plach te doen, want oer meeste oefnige was in den lijden ons lieven Heren. Ende als si dan aldus lach ende was hiermede becummert, soe bad si Hem devotelike, dat Hi oer wolde geven dat si voele mochte, hoe dat Hem toemoede was in der alremynnester versmaetheit, die Hi in Sijnre passiën hadde of leet. Ende want si dit bad niet uut vermetelheit of guetdunckelheit oersselves mer uut eenre gueder goddienstiger meynige, opdat si alsoe meer oerzaken mochte vijnden onsen Heren dancbaer te wesen ende oerselven te veroetmodigen, ende onse lieve Here sach oer puere meyninge aen, ende verhoerde oer gebed. Want seer cort daernae began oer dat aensich  te swellen ende roet te worden ende te schynnen, soedat si seer eyselick was an te siene. Ende men en wiste noch en vermoede anders niet, dan dat si mallaets hadde geweest, ende hierom soe wartet den zusteren overal verboden, dat nyement tot oer gaen en solde, opdat nyement niet quades van oer en crege. Ende dat si aldus geschuwet wert, dat duerde langer dan ene hele maent. Ende bijnnen dier tijt was si alte wonderlike druckich ende wiemodich in oerselven. Want als si dachte dat si nu voertan van allen menschen solde geschuwet ende verweesen worden, soe duchte oer dit onverdrachlick wesen, ende sonderlinge van den zusteren, die si alsoe hertelike in onsen lieven Heren mynde ende lief hadde. Ende hierom soe duchte oer, dat oer gien dijnck en solde moegen beyegenen, dat oer swaere solde wesen dan dese tegenwoerdige druck, daer si nu mede beswaert was. Hiernae, als si onse lieve Here aldus gepruevet hadde, soe nam Hi oer dese bangicheit weder of, ende als si doe weder genesen was ende dachte, waerom dat God dit op oer verhenget hadde, soe plach si dicwile tegen oerselven te seggen: ‘Lieve Here, was U alremynneste versmaedenisse aldus groet, hoedanich was dan U alremeeste, die Gi om mynen willen geleden hebt. Ende oftet my aldus uutermaten swaer ende onverdrachlick duchte wesen, dat ic alsoe vanden zusteren gescheyden ende verschoven scheen te wesen - dat nochtan U gave ende ewege ordynancie was - hoe solde ic my dan lijden koenen, of ic al myn leven lanck van allen menschen alsoe uuterlike versmadet ende verworpen solde wesen, als Gi, lieve Here, binae van allen menschen weert. Want al U leven en hevet anders niet geweest dan penetencie, versmadenisse, druc ende lijden’.
Ende wanttet aldus uutnemenden mensce in doechden was ende overal die eere Gods sochte, soe haddes die duvel nijt, die een viant is al dergeenre, die Gode mynnen. Ende hierom plach hi oer dicwile groet verdriet ende moynisse aen te doen, opdat hi sie van oere vuericheit ende anderen gueden wercken trecken mochte. Ende sonderlinge gevielt op een tijt, dat hi des nachts tot oer quam als een groet swart hont, ende genck voer oer op die matte liggen, ende alsoe bleef hi bijnae al die nacht bi oer. Want si sliep allene op een camerken, soedat si niement tot oer roepen en conde. Ende dat plach si  naemaels te seggen: al was si blijnt, dat si hem nochtan soe bescheydelike sach, alsof si claerlike ende wal gesien hadde. Want hi sat alsoe swart bi oer als ene coele, ende hadde tande alsoe wit als die snee, ende die weren hem wal soe lanck als een vijnger, ende die sat hi ende beet tegaeder als een hont, die narret. Ende dat en luydede anders niet dan als die cleppen, die de me- laetsche lude plegen te hebben, als si om die straten gaen ende bidden oer broot. Ende wat dat si oer segende, of wat dat si las, daer en vragede hi medallen niet nae, ende bleef allike stille sitten, soedat si binae uut oeren synne gecomen solde hebben, en hadde oer onse lieve Here niet bijgeweest. Mer ten lesten quam oer dat woert in, dat onse lieve Here totten viant sprac, doe Hi van hem becoert wert: ‘Ganck, sathanas, duvel;’  ende alsoe vroe als si dat woert gesproken hadde, soe voer hi enwech, ende voertaen en sach sijs niet meer.