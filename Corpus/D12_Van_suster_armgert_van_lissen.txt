XII.

Van suster armgert van lissen,

DEse suster armgert van lissen was eens ridders dochter ende plach te wonnen myt hoer nichte van henevliet. Ende hoer vader was eerlijck ende gebuertich van consten, mer niet rijke van guede. Ende als suster kathrijna van naeldewic voersz. hijr in was gegaen, soe waert armgert van lissen hijr ock ene stede vercregen. Als dan suster kathrijne van naeldewick professie solde doen, soe quam suster armgert van lissen hijr mit Ionfer lijsabet van henevliet, als voersz. is. Hoer waert geleert syngen ende lesen, daer sie seer wal in toe nam Ende was bequame in allen dingen, die der nonschap toe behoeren. Ende alst dan quam by der tijt dat men sie solde cleeden, soe waert sij wat weeckelic, also dat men vermoede dat sie die oerde niet vermogen en solde. Ende hijr omme waert sie conversynne gecledet, welck sie goddienstelijc ende oetmodelijc annam sonder weder seggen gehoersam wesende Nochtans soe wast hore naturen seer contrary. Sie genck voert in groter gehoersamheit, oetmodicheit ende onderdanicheit Ende was bereyt tot allen oetmodigen ende swaren warcke, als backen, brouwen, keymen ende weven ende dede vaeke meer dan sie wal vermocht Ende dan onsen oversten ende den susteren lief was.

Het was een heerlick, vrys mensche, mer niet soe starck als sie groet was Mer seer vurich ende bereyt ende guetwillich in allen dingen. Ende als si aldus een wijltijdes voertgegaen hadde in allen doechden, soe is sie vestiaria geworden van lijnen ende wullen Ende suster souken van dorsten die waert hoer gegeven tot eenre hulpen. Ende sie dienden den susteren seer vrentelijc ende mynlijc ende gunstelijc wt enen vollen herten Also dat men hoer alte selden te vergeves bidden drufte. Ende als men wat bat dat sie niet en hadde, soe bewees sie hoer soe rechte oetmodelijc Dattet guet te merken was dat het in hore macht niet en was hem dat te geven Want wt hore manyere ende wijse van buten wast guet toe merken, dat sij hoer meer te lijden hadde dat sijt hem niet geven en conde, dan die susteren dat sies niet en cregen. Sie plach selven seer verwoerpelijc te gaen myt oelden versletenen rocken ende hoevet doeken, die sie den anderen niet en dorste geven Mer nochtans genck sij reynlijck. Ende sij plach dat convent ock seer puntelijc te holden, want onpuntelicheit was hoer contrary.

Op een tijt quam een susterken tot hoer ende bat hoer om enen kedel, ende het was buten tijdes, soe dat sij geen doeck en hadde. Ende den susterken weren die hande wat verhaert, dattet niet wal wat doen en conde, ende het hadde geerne wat gedaen. Ende als sij dan hoerde datter gien doeck en was ende men hoer niet geven en conde, ende hoer ock die hande seer weren Soe halp dat ene den anderen, also dat dat susterken genck voer hoer sitten schreyen, doe waert suster armgert mede schreyende, ende segede: ‘Lieve kint, weest te vreden; ic salt maken hoe ickt make; gy sult enen kedel hebben.’

Sie plach des hochtijdes die vaene te holden in dat nonnen choer. Soe quam sie soe oetmodelijc an myt enen bloten vergledenen rocke, daer nauwe ene noppe op en was Ende myt enen langen te braken hengel, soe dat sie ons allen was een spiegel der oetmodicheit.

Sie waert wt gesant myt twie susteren in sasser lant in een cloester, geheyten Anenboerch, om aldaer een guet reyement te maken, dat sij trouwelike deden. Ende suster armgert was hem daer allen een spiegel ende exempel der doechden, soe dat sij sie geerne geholden hadden Mer sie was liever in hore moderschoet - dat was diepenveen -. Doe sie toe boedickhem quemen, doe weren hoer ansichte gedecket na die manyer van diepenveen, soe datmen gien bescheit te rechte van hoer ansichte sien en conde. Doe nemen die heren van boedickhem spiegelen ende lieten sij daer in sien ende gengen doe achter hem staen, op dat sij sie soe te siene cregen. Ende onse susteren en dachten niet dat siet daer omme deden, ende segen in die spiegele.

Ende als sie daer aldus hadden geplantet die telgen van diepen veen soe quemen sij weder tot ons myt groter blijschap. Ende als suster armgert doe weder quam, soe brachte sij noch overvloedelike weder hoer oelde oetmodicheit Ende genck schemelike ende doegentlike heen, als of sie niet geweten en hadde Ende genck altoes tot allen oetmodigen ende gemenen werke Ende plach noch dat doeck te waken in der bleykeltijt ende int spijker toe slapen, ende dede geerne al dat sie vermuchte.

Eer dat suster armgert wt toech, soe plach sie ende suster souken van dorsten ende suster stijne des groeten die velle toe beyten, daer wy onse pelsen van maeckten. Ende sie plegen des nachtes ock vaeke te wasschen of ander dinge te doen. Ende als sie dan die werke gedaen hadden, soe spreken sij den susteren toe, daer sij vry toe weren Ende gengen dan voert int slachthuys ende int backhuys, ende deden die werke die daer te done weren. Ende als dan die susteren des margens quemen ende wolden dat werck doen soe vonden siet gedaen.

Die susteren weren doe so vlijtich voer den gemenen orber dat sij yoe so vlijtich weren die dynge te doen, die een ander bevalen weren of doen solde, als dat hem selven bevalen was. Ende sie plegen malcanderen die werke te stelen, alst my wal gevallen is, doe ic int backhuys was Dat ic myende te bulen ende vant die kiste al vol gebuult als ic quam - Ende men en drufte die susteren niet bidden, als sie segen dat men hoere behoefde Want soe quemen sie van hem selven -, ende vaeke meer dan men behoefde of begeerde. Sie was noch seer vurich in horen oelden dagen totten gemenen arbeyt. Sie schreef den cloester noch seer suverlike ende leerlike boeke, doe sij was van lxx yaren. Sie plach ock vaeke des hilligen dages den iongen horen sanck te leren. Ende als ic verstaen hebbe, soe en weren hoer doechden niet wt te spreken. Ic vragede eenre oelder suster wat na horen leven, doe antwaerde sie my ende segede: ‘Wat vraget gy my na armgert van lissen, ic en weet giene doechden, die sie niet en hadde.’

Als dese hillige ende devoete bruyt cristi solde varen tot horen hemelschen brudegom, so waert sie seer wekelic, alsoe dat sie lange int sieckhuys was Want sie hadde gebreck van der teringe, ende daer kreech sie dat water toe Also dat sie vaeke soe dicke swol, dat sie liggen of sitten en conde. Ende als men hoer vragede hoet myt hoer weer soe segede sie altoes dattet guet weer.

Ende als sie dus ene wijle hadde gegaen, soe viel sie mydallen te bedde. Ende als sie een tijt lanck hadde gelegen na dien dat sie berichtet was Soe gevyelt eens op een tijt dat sie lach als of sie van hoer selven was. Ende suster souken van dorsten ende suster beatrix van der beeck weren by hoer want sie malcanderen seer lief hadden Ende plegen vaeke by een te wesen in den arbeyt. Ende daer quemen ock ander susteren toe ende myenden dat sie gestorven hadde. Ende als sie dus een wijltijdes hadde gelegen, soe quam sie weder tot hoer selven. Ende als sie dan weder tot hoer selven gecomen was, soe vragede hoer suster beatrix, of hoer wat vertoent of geapenbaert weer ende wat si vernamen hadde. Doe segede sie voel dat my vergeten is, mer onder ander woerde segede sie: ‘Och suster beatrix, dat ic gesien hebbe, en is niemant becant dan dent god apenbaren wil. Het en heeft my ny in mynen leven believet dat ic ene conversynne bin Mer nu belieftet my.’ Ende doe voert an most men dat schappelier voer horen oghen altoes leggen dat siet ansach Want sie doe wiste wat groter gloriën sie daer mede verdient hadde. Doe bleef sie voert liggende myt enen vrunteliken vredigen ansichte. Ende doe het quam by der tijt dat sie te hants sterven solde, soe waert sie suetelike lachgende. Doe vrageden hoer die susteren die by hoer weren, waer omme dat sie lachgede, Doe segede sie, ‘ic lachge mynen hilligen engel toe, die voer my staet als een suverlijck iongelinck.’ Ende te hant daer na is sie van hijr gescheyden ende voer tot horen gemynden brudegom myt hem te verblijden in ewicheit Int iaer ons heren m cccc ende lxxij des dages na sante  poncianus dach Ende is begraven in hore dryer nichten graf Als suster kathrina ende suster griete van naeldewick, ende suster lijzabet van henevliet.