(1) Van zuster Kunne Gunnekens. (1398)

Dese guede zuster Kunne  woende hier bynae mitten alreniersten ende niet lange nae onsen eerweerdigen vader, meister Gerijt die Groete. Ende het geviel in dier tijt, dattet hier toe Deventer toemaele seer starf, soedat hier des dages ondertijden meer dan vijftich doeden waeren. Ende want dan zuster Kunne vue- rich ende goddienstich was, ende oer rijcke niet en was van deser werlt, soe begeerde si ontbonden te wesen ende te wesen mit Cristo; ende hieromme wanneer si dat hilige Sacramente hoerde gaen inder stat, soe plach si begeerlick te seggen: ‘Lieve Here Ihesus, wanneer wildi tot mynen huys comen?’ Ende dit of deser gelijc plach si dick te seggen. Ende als si dan aldus ene wile begeerlike geroepen hadden, soe begavede si onse lieve Here oeck mitter pestelenciën; ende  doe quam Ihesus oeck tot oer, ende visitierde sie. Ende aldus soe starf si, ende voer mit Ihesus hene, soe si lange hadde begeert.