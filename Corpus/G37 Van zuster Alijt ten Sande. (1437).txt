(37) Van zuster Alijt ten Sande. (1437)

Dese guede zuster Alijt was alsoe natuerliken schemelen mensche, dat si van rechter schemelheit, doe si ierst toe meister Gerijts huys gecomen was, niet wal onder die zusteren en dorste comen. Ende van schemelheiden en dorste sij oer niet wermen, ende als sijt van noede ende van coelden doen moste, soe en dorste si nouwe oer voete ondecken. Sij was alsoe apen teghen oer spreecsuster ende soe oetmodich in oeren belijën, dat si oere spreecsuster oer oelde leven segede van woerden te woerden, alsoe sijt myende te bijchten. Nochtan wasset een oelde maget, al boven oer twijntich jaeren, doe si totten zusteren quam. Sij was seer oetmoedich in oere wanderinghe, ende slecht ende eenvoldich weren oer zeden, soe datmen aen oer niet verzueken en drofte, daer enige verschalckinge in gelegen was. Alsoe puer ende eenvoldich was si ende hadde oer alsoe reyne geholden van alre bevleckinge der werlt, dat si niet en wiste, doet nochtan een oelde maget was ende hadde oeck ene wijl tijts mitten zusteren gewoent, dan datmen die jonge kynderkens, die ierst ge- boeren weren, uut kuylkens plege te graven. Ende hieromme, wanneer dat si mit enyger zuster in den hof of anders ergent buten der stat solde gaen, sach si dan ergent een bequame kuylken, soe plach si te dencken: ‘daer is nu machschien een jonck kyndekijn uut gegraven.’ Dit dachte si in oerselven, mer van schemlheit en dorste sijs niet vragen.
Het gevyel op een tijt, dat si int koehuys was ende halp der zuster wat doen, die dat koehuys verwaerde. Ende doe hengen daer bonen op den vuer, die men sieden solde, die een osse solde eten, die inden stal stont ende meste. Doe genc si uut eenvoldiger sympelheit hene ende nam wat bonen uuten ketel, ende at sie. Doe waert oer doen heyten, dat sijt bichten solde, dat si oere gulsicheit alsoe gevolget hadde. Ende doe si te bijchte quam, segede sijt alsoe, als oer die zuster geheyten hadde. Ende onse vader, her Roelof, heyte oer doen, dat si voer die taefle solde gaen staen ende bidden daer vergiffenisse, dat si bonen mitten osse gegeten hadde. Ende si was sympelick gehorsom, ende dede als oer geheyten was. Wanneer dat si ander taeflen sat, soe was si sonderlinge begeerich dat snoetste in der schottelen te nemen. Ende wanneer dat si dat niet en creech, soe en dorste si van schemelheiden nyet wal toetasten; want nae oeren duncken was oer genamen, dat oer van rechte toebehoerde.
Het gevyel op een tijt, dat oer wat vanden snoetsten genamen wert, dat voer oer lach, uut mijnnen, ende doe wert si en weynich an der taeflen lachende. Ende dat mercten een zuster, ende segedet oer voer oer ghebreck voer onsen vader. Doe vragede hi oer, waerom dat si ge- lachet hadde; si antwoerde: ‘Omme die mijnne der zuster.’ Ende dit bevyel hem soe stichtelike, dat hi zuetelik segede: ‘Hoert, zusteren, wat si secht. Si lachede omme die mynne der zuster.’
Sij plach gemyenlick altoes des somers te kaerden, dat sij daer binae niet in verlichtet en waert; ende nochtan waert si ondertijden daerin veroetmodicht, als dat oer vordel geschiede. Mer dat leet si al guedertierlick, ende was sympelick gehorsom ende dede, als men oer doen heyte. Hiernae wert si wat sieclick, soedat si wat ghebrecs creech an den stien, ende als si dan allentelen zieker ende zieker waert, soe en myenden nochtan die zusteren niet, dat si all soe haeste starven solde. Ende hierom soe waert mitten hiligen Amte soelange gebeydet, dat si sonder Amt starf. Ende men segede merckelick, dat si nae oere doot apenbaerde ende segede, dat onse lieve Here Selven tot oer quam in oeren lesten ende dede oerselven oer heylich Ammet. Doe dese guede zuster doot was, die onsen lieven Heren mit soe pueren ende reynen herten gedient hadde, soe waert si ten Diepen-veene begraven. Ende omdat Hi te kennen wolde geven, mit hoe reynen herten dat si Hem altoes angehangen hadde, soe voegede Hijt, dat soewat bloemen dat op oer graf geplantet worden, hoe roet dat si waeren, sij worden altesamen wit.