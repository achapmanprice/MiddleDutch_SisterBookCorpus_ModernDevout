(15) Van zuster Lyzebeth vanden Damme. (1421)

Dese guede zuster Lyzebeth gaf oer tot alsulker sympelre gehorsomheit, dat si oer inden dingen bewees, die oer tegen weren, alsof si oer mede hadden geweest. Want op een tijt waert oer wat bevalen dat oer recht contrary was, ende doe bewees si oer alsoe van buten, dat men niet gemercken en conde, dat si daer enige tegenheit in hadde. Si was sonderlinge oetmodich oersselves gebreke te mercken ende cleyne puntekens oetmodelike te beliën, ende plach oetmodelike raets te vragen, hoedat si oer tegen oer gebreke ende quade toeneygelicheit mochte setten. Recht apen was si in oere bijcht, ende segede ongevensdelick, sonder bedectheit, soe waer dat hoer oer consciencie van wroegede. Het geviel, doe onse eerweerdige vader, her Iohan Brinckerinc, gestorven was ende onse weerdigen vader, her Iohan Hoef, weder in sijn stede gecomen was, dien wolde si van oetmodicheit al oer oelde leven verbichten, ende segede: ‘Ick hope, onse lieve Here hevet my mijn sunden vergeven, soedat ic daeromme niet anderwerve en bichte; mer opdat hi weten sal wat armer, sundiger mensche dat ic bijn, ende hieromme soe wil ic hem myne sunden noch eens beliën’.
Hier was ene jonge zuster, ende die hadde alte groete mynne totten oelden zusteren, ende sonderlinge tot zuster Elyzebeth vanden Damme; ende hieromme plach si alte geerne bi oer te wesen. Ende want dat zuster Lizebeth mercte, dat si soe geerne bi oer was, soe plach si sie van vrendelicheit cruypken te heyten. Doe gevielt op een tijt dat oer oer gebreke gesecht weren voer die gemeyne zusteren; ende doe quam dese jonge zuster bi oer, ende dier be- lijde si doe oer gebreke, ende segede: ‘Nu sin my myne gebreke gesecht; hadde ghi gehoert, wat men my daer segede, soe solde ghi wal hoeren wat armer, traeger mensche dat ic bijn. Ende doe genck si oetmodelike sitten, ende segede deser jonger suster die alremeeste gebreke, die oer doe gesecht weren. Ende dit plach sij dicke te doene, dat si oerselven aldus tegen enen anderen veroetmodichde. Ende als dese jonge zuster dese gebreke van oer hoerde, soe lachde si daer al heymelick omme, datt zuster Lyzebeth niet en mercte; want si belyde oer soe cleyne puntekens, dat die jonge zuster niet en wiste dattet gebreke weren. Ende als oer zuster Lyzebeth aldus veroetmodichde, soe dachte die jonge weder: ‘Och, Here God, hadde ic soeveel doechden als ghi hebbet, my solde daer wal an genuegen’.
In oeren clederen luchtede seer die oetmodicheit ende oeck in al dat si gebructe, soe dattet vake seer snoede ende verworpen was. Ende nochtan en conde men sie daer ondertijden nouwe toe brengen, dat si wat nyes wolde hebben. Op een tijt solde si ene nye hoyke hebben, ende doe genck si tot moder Beerten ende segede: ‘In deser nyer hoyken sal ic synlicheit ende curioesheit hebben. Wildi dat op u consciëncie nemen, soe wil ic sie geerne nemen.’ Ende doe moder Beerte dat hoerde, doe en wolde sijs op oer niet nemen, ende aldus soe en crech si die hoyke niet. Si hadde een oelt, graw hoysken, ende daer was si alte wal mede te vreden. Ende si plach dicwile te seggen: ‘Mit deser hoyken gae ic vry als een keyser, want reegendet of snydet, of wat weder dattet is, ic en hebbe giene becummeringe mit deser hoyken, die ic dicwile hebben solde, weert dat si beter weer’. Op een ander tijt solde si echter ene beter hoyke hebben, ende dat verweerde si mit screyen. Seer gaf si oeren vlijt daertoe, dat si der zusteren doechden mochte mercken, ende wanden enen leerde si oetmodicheit, van den anderen gehorsomheit ende van enen anderen uutwendige goddienstige zeden. Ende al was si aldus nee- rich geestelick guet te vergaderen ende dat schriën oers herten te vervullen, nochtan plach si van oetmodicheit te seggen: ‘Hadden die zusteren enighe gebreke - wanttet menschen sin - die solde ic wal mercken; ende daer solde ic wal toe geneyget wesen die nae te volgen, mer oer doechden sijn my alte hoege.’ Sij plach éénre zuster doechden ende zeeden sonderlinge aen te mercken, ende daer oeren vlijt toe te geven, hoedat si oer doechden ende vuerige wanderinge nae mochte volgen, ende plach dicwile te seggen: ‘Alsoe lange als ic dese heilige ziele hebbe ende oer wanderinge sien mach, soe en behoeve ic gien boeck. Want uut oeren exempel ende heiliger wanderinge mach ic lesen, al dat my tot mynre salicheit noet is.’ Ende alst die zuster niet en hoerde, soe plach si sie al vrendelick oeren rabbelarijs te heyten. Want alsoe lange als si dese devote zuster bi oer hadde, soe en hadde si medallen gien boeck. Ende dese guede zuster, daer si aldus veel doechden van mercte, die heyt Stijne van Kalker, daer hiernae van gescreven is. Dese zuster Stijne van Kalker waert in ghehorsomheit toe Collen gesant in ene nye vergaederinghe, ende daer bleef si moder tot oere doot toe. Ende als dan zuster Lyzebeth aldus oeren rabbelarijs quyt was, soe creech si daernae een cleyne boexken, dat weren die hondert artikelen ende die comendacie voer die doeden. Ende dit weren al oer boeke, die si hadde in al oeren leven. Dese neerige bye, die aldus eens anders doechden oer eygen maecte, ommedat si sie alsoe vlijtelike in enen anderen mijnde ende nae oeren vermoeghen vuerichlike pijnde nae te volgen, was selven willich ende bereit tot allen oetmodigen, swaeren werke. Si plach oer werck mit stilheiden te doen sonder veel woerden, ende dicwile plach si oer herte mit corten gebedekens op te richten tot onsen lieven Heren. Ende hieromme en hadde si niet veel toeneygelicheit van buten te callen of te vraegen nae dijngen, die oer gien noet en waeren te weten. Si plach oer sonderlinge in oeren gebede te oeffenen inden leven ende inder passiën ons lieven Heren. Ende als si ten heiligen Sacramente solde gaen of geweest hadde, soe was si soe sonderlinge devoet ende ingekiert, dat si oer getijde niet wal uut en conde gebrengen. Ende onse weerdige vader, her Iohan Hoef, geboet oer in gehorsomheit, dat si voer die ontfangenisse oer pryme solde lesen, welke gehorsomheit oer veel suere waert te vervullen, dan of si groeten ende swaeren arbeit gedaen solde hebben; want het was voerwaer een alten devoten ende ingekierden mensche tot Gode, die in gienen dingen en scheen genuechte te hebben dan in dien, die ewich weren. Wanneer si ten heiligen Sacramente solde gaen, ende oeck als si daer geweest hadde, plach si oer sonderlinge tot swijgen te geven. Op een tijt stont si bij den putte ende solde water putten, ende het was op enen hoechtijdesavent, ende doe quam die voerscreven jonge zuster tot oer ende sprac oer toe. Doe segede si uut volheit oers geestes: ‘Och, zuster, hoe sulle wi ons beteren? Ick wil my noch, of Godwilt, beteren ende mitten begynnende wil ics nu begynnen.’ Al oer wanderinge ende zeden van buten die weren soe goddienstich ende ingekiert, alsof oer rijcke van deser werlt niet geweest en hadde.