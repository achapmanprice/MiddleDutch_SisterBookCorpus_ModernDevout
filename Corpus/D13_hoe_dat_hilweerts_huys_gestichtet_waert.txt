XIII.

hoe dat hilweerts huys gestichtet waert, ende wat groter vrucht die susteren van diepenveen daer deden

IN der tijt dat conync karle regnierde, soe hadde hij sijn regnacie in velen landen Ende sunderlinge was hij vaeke toe bremen ende in allen steden daer ommetrint. Doe was daer inden lande van sassen een alten schonen wilden wolt, daer nargent stat noch doerp noch huys by en was Dan allene soe wonde daer een clusener, die hilweert hiete Die soe hilligen leven leyde, dat hij geen eertsche spijse en ath, mer die hillige engelen brachten hem toe eten. Ende in desen wolde plach conynck karle rijden toe yagen myt vole heren ende myt groter macht. Soe gevyelt eens op een tijt dat die conynck daer reet yagen ende hadde by hem eens conynges sone. Ende dese yongelinck waert in den wolde gedodet van enen wilden swijn, dat hem an stucken schoerde. Doe hadde dese dode yongelinck een suster, die genoemt was hemme, die horen brueder seer lief hadde Ende bedroefde hoer alte seer om den yamerliken doet hoers brueders. Ende sie liet een cloester stichten op die stede daer hoer brueder doet gebleven was Ende ene schone kercke myt enen hoegen toren Ende op die stede daer hij den geest gaf, liet sie dat hoge altaer setten. Ende sie sloech hoer neder ende begaf hoer in dit cloester myt xij connynges kinder, die ock die werlt verlieten ende bleven myt hoer in dit cloester Ende leveden daer in soe groter hillicheit, dat mens niet te vollen geschriven en can. Dus so stont dat cloester lange tijt dat daer niet in en wonden dan conynges kinder, want daer was dat cloester to gestichtet. Als dat cloester lange gestaen hadde in desen staete, soe ontfengen sie daer ock wal hartigen ende greven kinder. Ende an voel yaren waert dit verwandelt, dat sie ridders ende haveluyde kinder in nemen. Ende noch ten vierden male waert dit verwandelt, dat sie borgers ende gemeneluyde kinder in nemen.

Ende als daer dan dusdaniger heren ende vorsten kinder in wonden, soe waert dit cloester begavet myt so groten guede ende heerlicheit Dat hem noch namaels myt groten onrechte weder genamen waert. Dit cloester waert getymmert op die stede daer hilweert plach te wonen daer omme hiet dit cloester ‘hilweerts huys’.

Dit cloester stont in dus groter eren ende hillicheit wal hondert yaer. Ende sie leveden in soe groter hillicheit ende strengicheit by sante Hemmen tijden ende ock een wijltijdes daer nae ende weren soe of gescheyden van der werlt, als oftet cluseners hadden geweest Also dat god sine genoechlike wanderinge myt sinen engelen in dit cloester hadde, ende hij dede daer ock mennich schoen myrakel. Baven al hadden sie dat lijden ons lieven heren stedelijc in horen herten ende becummerden hem daer soe stedelike mede Dat sie vaeke verslonden weren in dat lijden cristi, soe dat sie vaeke selven niet en wisten wat sie deden ende hoers etens vergheten. Alst eenre suster eens gevyel op enen stillen vrydach, dat sie hoer al den dach also becummert hadde mytter passiën ons lieven heren Ende en dachte niet dat sie niet gegeten of gedroncken hadde. Doe sie dus lach, soe taste sie op hoer boerst ende vant daer ene schone hostie liggende, die at sie, ende waert also gespijset mytter hemelscher spijsen.

Doe dit cloester stont in also groter hillicheit, doe en weren sie niet beslaten Want sie weren soe gehoersam, dat sij niet één screde weges gegaen en hadden tegen gehoersamheit. Het was eens op een tijt dat een suster hoer mantel vergheten hadde in den choer na compelete, ende sie en hadde niet genoech over te decken Mer sie wolde liever vervriesen dan ongehoersam wesen ende sloech hoer devoetelike neder in hoer gebet. Doe quam die hillige engel sienlijck tot hoer ende brachte hoer die mantel, welck sie myt groter weerdicheit ontfenck van der hant des engels. Dit dede god om der gehoersamheit willen, want die oversten hadden verbaden dat sij na der compelaten niet weder wtter cellen en solden gaen:

Hemme die hillige ionfer en is niet verheven, nochtans doet sie grote myrakelen Ende op sante Augustijnus overvoeringe is hoer dach. Ende want sie niet verheven en is ende sie hoer geerne wat eren solden doen in dit cloester So syngen sie op horen avent vigilie, ende op horen dach ene zielmysse.

Lange na deser ionferen doet doe vant men silveren schuppen ende spaeden op hoer graf, dat een teyken was dat men sie verheven solde Mer dat cloester en haddes giene macht, om dat hem hoer guet soe ontweldiget was ende af genamen. Mer die silveren schuppen ende spaeden worden toe romen gesant.

Sante vijtus ende sante steven sijnt hoer pathroens Mer sante vijtus is hoer overste pathroen Ende op sante vijtus dach is hoer kermysse, op wat dach dat hij ock comt. Ende des anderen dages na hore kermysse soe holden sie groten feest van sante vijtus Ende soe comen daer vele luyde, ende men holt daer alten schonen processie myt lave ende myt sange. Soe gevyelt eens op dese hoechtijt dat in deser processiën waert gesien een alten schonen yongelinc Ende hadde in sinen armen een schone sijden casufel, ende voegede hem by den priester des cloesters ende gaf hem dat schone cleet. Ende rechtevoert verswant hij wt horen oghen, ende daer en twijvelt niemant an, het en was sante vijtus. Ende dit sijden cleet is also suverlijc ende schoen, dat hem des elck verwondert, die dat suet Ende niemant en can weten, oftet gesticket of gewracht is of hoet gemaket is.

Dit cloester licht op een alten genoechliken lopenden water, daer dat cloester vissche in te vangen plach. Ende doet noch in der devoeter tijt was, doe plegen daer alle yaer op sante vijtus avent twie alte schone vissche comen vlaten by dat cloester Die hem gesant worden van horen hilligen pathroen sante vijt. Ende sie en nemen nummer meer dan één van den visschen, mer den anderen lieten sij vlieten. Ende dit duerde also lange als dat hillige leven duerde; mer doe dat vergenck, doe vergenck ock hoer provende. Dat hillige licham sante vijtus is in sassen in eenre heerliker abdyen, geheyten kurneyen Die niet veer en licht van hilweerts huys, ende daer doet hij grote myrakelen.

Het gevyel eens datter alten groten onweder was van regen ende donre ende wint, alsoe dattet water dat by dat cloester licht, toe male groet waert ende op liep ende vloyde over al Soe datte scheen dattet cloester vergaen solde, soe dat een yegelijc een stede sochte om sijn lijf toe bargen. Doe was daer alten hilligen nonne, die clam int hoechste van den thoren des cloesters. Ende als si in den thoren sat, soe waert daer gesien een alten leliken swarten verken beneden anden thoren Dat sonder opholden wroetende was, als oft den thoren omme wroeten wolde. Ende het waert gehoert dattet segede myt eenre groter leliker hiesscher stemme: ‘Dede die crume sekel ende den vliegen voet ende die oelde quenne, ic solde desen thoren omme werpen ende al dit cloester verdeligen.’ Die crumme sekel dat was dat schone cruce dat in der priester choer henck Ende den vliegen voet was sante vijtus, ende die oelde quenne was die hillige nonne die in den thoren sat ende bat gode voer dat cloester.

Dit cloester en was niet beslaten ende het en was ock geen noet, also lange als sie in deser hillicheit bleven, als voersz. is Mer namaels, doe dit hillige leven verslapte, doe worden sie beslaten. Ende als sie hem dan wat gebetert schenen te heben, soe worden sie weder ontslaten. Ende als sie dan alte warlick weder worden. soe worden sie vaste weder beslaten. Ende noch quamt daer toe dat sie weder ontslaten worden, ende lange tijt onbeslaten bleven Dat sie hem ten lesten also ter werlt kierden, dat sie myt den gesellen wt reden yagen ende spoelen. Soe gevyelt eens op een tijt dat sie enen helen dach wt weren yaghen ende spoellen ende danssen soe dattet voel toe swijde was. Als sie dan des avents weder in hoer cloester quemen ende in hoer kerke gengen Soe segen sie dat dat cruce dat in der priester choer henck, hem omme gekiert hadde, ende hadde hem den rugge toe gekiert. Doe sie dat segen, so worden sie seer verveert ende segeden tot malcanderen, ‘siet, die weert is vertuerent; laet ons haestelike van hijr vlien!’ Doe voeren sie van daer ende nemen mede al dat sie crijgen conden, cleder ende huysraet ende boeke. Ende sij wolden haestelike over dat water varen, dat by dat cloester heen loepet ende doe sie op dat water quemen, genck dat schip te gronde, ende sij verdruncken alle Mer die boeken worden weder ghevisschet ende een deel van den guede. Die boeke sijnt noch huden toe daghe in den cloester want sij en cregen geen gebrec van den water, mer sij bleven suverlijc ende ongequest.

Daer wort alle yaer een alten schonen processie gedaen van den genen die in die stat wonen Welcker stat niet veer van den cloester gelegen is, ende hiet monden. Alle die priesters ende clergye comen alle yaer op ons heren hemelvaerts avent myt eenre schoenre processiën Ende brengen dat cruce van der kerken by dat cruce dat toe hildeweerts huys is, myt alten groten gesange Ende den cruce volghet also voel volkes wter stat na dattet by nae schijnt als of die stat ledich stonde. Ende die in deser processiën niet en weer, den solde duncken oft anxt heben dattet hem niet wal gaen en solde. Ende sie luden ende beyeren in dit cloester myt allen clocken deser processiën toe ghemoete Ende dus brengen sie dat cruce in die kerke, ende dan heffen sie op ende singen hoechlijc die antiffen: ‘Regyna cely,’ ende dan singen sie hoeclijck die mysse. Dese processie heben sie over mennich yaer gedaen, ende sie moten sie alle iaer doen Of daer comt soe groten onweder, of al dat lant vergaen sal, alst vaeke onder vonden is.

Doe dit cloester mennych hondert yaer gestaen hadde, soe verhengede onse lieve here een alten sware sterfte op dit cloester soe dattet by na ledich stont. Ende dit waert eenre suster geapenbaert in deser wijsen: ‘Sie hadden doe ene devoete gewonte dat sie alle daghe toe compeleten gengen Ende sie lesen alle weghe dat martirologyum in dat capittelhuys. Ende als dat wt was, soe spreken sie cortelijck hoer schult Ende sie geven hem selven dissijpline, ende een yegelijc sloech hem selven also voel of also luttel als hij wolde. Ende der wijlen dat sie dyssiplijne nemen, soe weren alle die vinsteren behangen, soe dattet daer duuster was. Ende als dus mater mit den susteren in dat capittelhuys was, soe was daer ene devoete suster, die hoer versliep. Ende in den slaep waert hoer vertoent datter ene grote sterfte comen solde. Doe dese suster ontspranck, so stont sie op ende genck haestelijc int capittel huys ende genck voer mater staen ende viel neder in hoer venye. Ende stont doe weder op ende sprack tot mater ende tot al den susteren ende segede: “Mater ende susteren, gy sult weten dat my in desen slaep dat ic my nu verslapen hebbe, vertoent is, dat hijr alten groten sterfte sal comen Also dat onser niet voel levendich en sal blijven.” Mater ende die susteren vrageden die saeke, waer by dat sie dat wiste; doe segede sie: “Ic sach enen groten boem vol rotten, ende alle die rotten vielen van den boem, datter daer niet voel op en bleef.” Ende hoer waert van gode geapenbaert dat daer soe mennyge suster sterven solde als daer mennyge rotte van den boem viel.’ Cort daer nae soe bevyelen sie an die pestelencie ende storven by groten deelen. Ende doe dyt yamer lange duerde ende niet op en hielt Soe plach die priorynne vaeke tot deser suster te gaen ende vragede hoer, oft noch niet op en solde holden, soe segede sie, ‘och neent.’ Die pravest plach vaeke myt den ionferen opt velt te gaen ende haepte dat die sueckte op solde holden, van veranderinge der lucht Mer het bleef alst was, die geene die god geteykent hadde, die mosten mede. Ende die suster die den droem gehad hadde, segede puntelijc, wanneer dat die sterfte op solde holden. Ende die suster die desen droem ofte dit visioen gehad hadde, starf selven mede Mer of hoer god dat mede had geapenbaert dat sie ock sterven solde, des en weet men niet. Doe dese starfte op hielt, doe stont dit cloester by na ledich, soe dat sie doe in nemen groet ende leege, soe wat sie cregen, als ander oetmodige cloesteren doen.

Dit cloester heeft wal ix hondert yaer gestaen, ende daer licht so mennyges conynges kint begraven. Sunderlinge gevyelt eens op een tijt dat men by den choer wat solde graven. Ende doe die werck luyde daer over doende weren, soe hoerden sie daer een cleynlijc suverlijc stemmeken alte luyde roepen, Doe worden sie verveert ende hoerden nauwe toe. Doe riepet weder an ende segede, ‘gravet niet veer, gravet niet veer Ic syn eens konynges kint ende ligge hijr begraven in enen messinges sarck.’ Doe sie dit hoerden, lieten sie haestelijc of ende en groeven niet meer.

Doe dit cloester lange onbeslaten hadde gestaen, soe geschiede daer alte voel ydelheyden ende werlicheit Soe dat die eerbaer luyde die hoer kinder daer in hadden, begeerden dat men sie besluten solde. Ende sie nemen die heren des landes te hulpe in dit werck, want sie en haddens anders niet vermucht. Nochtans vertoeget wal xl yaer, eer siet daer toe conden gebrengen. Ende hoe wonderlijc dit besluten toe genck, dat weer toe lanck te vertellen. Daer genck so mennich hertich, greve ende here over, eer ment daer toe brengen conde. 

Ende als dat cloester doe beslaten was ende die nonnen doe gecleedet weren myt witten habijte van sante Augustijnus oerde Doe lieten die nonnen also onsynnich ende baermlijck dat sie also beslaten mosten wesen Ende segeden, ‘sie heben ons myt doden clederen ghecleedet wy laten, als of men ons begraven sal,’ ende schreyden alte yamerlijc.

Ende die hertichynne die dit cloester onder hoer hadde, die vercreech van den prior van boedickhem myt groten arbeyt ende beden Dat hij dit cloester annam ende waert hoer commyssarius Ende het was alten sunderlingen goddienstigen berven man ende vol mynnen. Hadde hij alle die werlt cunnen bekieren, hij en hadder genen arbeyt an gespaert ende hij ontfenck dit cloester in vaderliker mynnen.

In den lande van hessen in eenre stat, geheyten versseler, was een cloester, dat wter maten werlijc was. Ende in dit cloester was allene éne nonne, die den geest godes hadde Ende sie was eens groten mans dochter wt den lande van doeringen. Ende doe dese ionfer hoerde dat hilweerts huys beslaten was, doe hadde sie alte grote begeerte daer te wonen Ende sie vercreech van der hertichynne daer een stede, ende quam daer mit vuriger begeerten om aldaer een geestelijc leven te leyden. Ende die hertichynne ontfenck sie myt groter weerdicheit ende brachte sie toe hilweerdes huys, ende daer waert sie voer ene pryorynne gesat. Ende als sie doe priorynne was, soe hadde sie hoer alte doegentlijc ende hoer wille was guet ende hadde gerne dat beste gedaen. Mer sie en wiste van genen geesteliken leven toe seggen Soe dat sie den pryor van boedickhem an lach, om te crijgen twie geestelike personen wt enen anderen cloester, die hem een geestelijc leven leren mochten. Die prior dede als van hem begeert was, ende brachte daer twie nonnen wt den lande van sassen, die hem een guet reygement solden leren. Ende als die nonnen daer gecomen weren, soe setten siet soe an ende nemen sulke wonderlike wijse voer, dattet hem onmogelijc was daer een geestelijc leven van toe leren. Ende sie weren hem selven guedertieren, mer den convente hart ende strenge, soe dat sie al to samen begeerden dese nonnen weder quijt te wesen Also dat sie beyde haestelike van daer quemen. Ende doe sie weder van daer voeren, doe liepen die nonnen in den cloester van groter blijschap voer die vinsteren ende sloghen hem dat hillige cruce na Ende segeden: ‘god sijs gelaeft dat wy der duvelen quijt synt!’

Doe dese dus hene weren, doe hadde die guede pryorynne noch geerne yemant gehadt, die hem een guet fondament der geestelicheit ghelecht hadden. Doe sprack sie mytten pryor van boedickhem hijr van ende den duchte dat ock guet. Dus toech hij tot den pryor van wyndesem ende bat hem oetmodelijc om twie of drie susteren van diepenveen, die daer vrucht mochten doen Want daer noch gien ordynancie of geestelicheit en was. Doe dat die pryor van windesem hoerde, so was hij daer toe male swaer in Doch hij gaf sijn consent daer toe ende segede hem onder ander woerde: ‘Die personen die ic u lienen sal, die bevele ic u op u lijf ende op u ziele, dat gy sie my soe weder over levert als ic sie u doe.’ Doe die prior dit consent ontfangen hadde, toech hij haestelijc weder omme, ende segede dese dinge der priorynnen Ende geboet datmen al dat convent solde vergaderen int capittel huys, ende sprack tot hem allen ende segede: ‘Mater ende susteren, na dien dat gy een geestelijc leven hebben begonnen Soe is u noet dat gy yemant hebt, die u anwijsinge doet hoe u behoert te leven. Soe soelt gy weten dat ic u vercregen hebbe soe daenyghe personen wt enen alten hilligen devoten cloester, geheyten diepenveen Die u sullen leren, hoe gy leven sult ende alle geestelike ordynancie. Ende wat sie u seggen ofte leren, daer sulle gy hem in gehoersam wesen als uwer mater.’ Als sie dit hoerden, worden sie seer gestoert ende riepen eendrachtelijc: sie en wolden giene duvels meer hebben. Mer hoer roepen en halp hem niet: sie mosten sie hebben. Doe sande die prior ten diepenveen enen waghen ende liet die susteren halen, die hem belavet weren. Ende hem worden gelevert wt diepenveen drie alte goddienstige devoete ende edele personen, twie nonnen ende éne conversynne. Die ene was suster stijne des groeten, die ander suster dayken derckes, die derde suster alijt ter maet, welck ene conversynne was.

Ende doe sie doe toe hilweerts huys gecomen weren, ende die nonnen dat vernemen, soe begonsten sie seer toe schreyen ende segeden: ‘Die duvels synt gecomen.’ Die priesters die daer wonden, den gruwelde tegen dat die susteren van diepenveen daer bynnen solden gaen soe verveerlike lieten die nonnen in den slate. Ende sie gengen tot den susteren van diepenveen ende begeerden van hem dat sie hoer mantelen of wolden leggen, als sie int slot solden gaen Om dat sie soe verweerlike bynnen lieten. Ende doe deden sie also ende gengen in hoer suptijlen in. Ende als sie in quemen, soe en worden sie niet lieflijc ontfangen, want die susteren liepen meer van hem dan sie tot hem quemen. Doe die susteren van diepenveen dat segen, geven sie hem allene tot lijdsamheit ende tot mynlicheit ende gengen schemelike in dat cloester. Ende mater genck myt suster stijnen ende leyde sie doer dat cloester. Ende als si aldus gengen, soe sach een suster die in den weghe stont, dat mater myt suster stijnen daer quam gaende. Doe viel sie neder op die eerde van groter onlijdsamheit ende quaetheit Ende lach ende sportelde mytten voeten ende schudde myt den hoefde van groter verstuertheit. Ende hoe suster stijne hoer naere quam, hoe sie hoer quelliker hielt. Doe vragede suster stijne mater, wat der suster lettede dat sie soe liet doe waert mater lachgende. Ende suster stijne myende dat die suster soe grote pijne hadde an den stien, dat sie daer omme also liet. Doe segede suster stijne tot mater ‘lieve mater, laet hoer doch wat wijns toe drincken geven, soe salt wal beter warden.’ Doe die suster hoerde dat die suster soe barmhertic was, soe vergenget hoer alte male ende waert heel omme gekiert Ende dede hoer voert an mynlike an suster stijnen. Als die susteren van diepenveen daer ene corte tijt hadden geweest so waert suster stijne suppryorynne gecaren. Ende sie hadde hoer soe in hore officiën, dat hoer al dat convent lief hadde Want sie was een barmhertich, guedertieren, doegentlijc ende stichtich persoen. Ende suster dayken liet suster stijnen al dat reyment hebben, ende gaf hoer allene tot oetmodicheit ende tot sympelheit, als of sie seggen wolde, ‘dat ic u voer doe, dat doet gy my na.’ Ende suster dayken waert dat reventer bevalen, daer sie den susteren seer stichtelijc ende mynlike in diende. Ende suster altijt ter maet waert in die koecken gesat, daer sie ock seer oetmodelike ende stichtelike den convente in diende. Ende god gaf suster stijnen sunderlinge gracie, soe dat sie al dat convent bynnen ende buten stichtelike ende doegentlike reygeerde Ende dede hoer soe mynlike an die susteren, dat sie sij alte samen tot hoer toech. Ende sie sochten horen raet meer an suster stijnen dan an mater want suster stijne hoer bet verstont op die dinge dan mater. Ende sunderlinge hadden hoer die iongen alte lief: sie liepen hoer om dat lijf als die cuken om die henne. Ende suster stijne hadde geerne dat sie vrylike wat deden ende niet ledichlijc om en gengen. Soe riep sie dan die yongen by een ende segede, ‘comt, myne lieve kinderkens, nu wille wi wat spynnen. Ende als wy in die stave sitten ende spynnen, soe moete wy wal lachgen, mer niet spreken.’ Soe genck suster stijne voer in die stave, ende alle die yongen volgeden hoer na ende gengen omme hoer sitten spinnen myt groter neernsticheit. Ende als sie dan aldus seten, soe hief suster stijne op ende begonde toe lachgen, soe lachten alle die iongen mede Ende seten soe ende lachgeden ene lange tijt, soe datter groet geruchte in die stave waert Mer daer en waert niet één woert gehoert want sie hadde hem verbaden daer niet te spreken. Ende wanneer dat men wat doen solde, soe genck suster stijne voer ende soe volgeden hoer die yongen na. Ende als men dat cloester keren solde of holt voer die stave dragen of wat daer anders te doene was Daer was suster stijne mytten yongen by; ende soe hadden sie dat werck gedaen, eer ment vermoede. Men plach dat holt int cloester myt eselen te brengen, ende soe droech ment dan voert daer ment hebben wolde, ende daer was sie altoes bereyt toe mytten yongen Also dat men noch van hoer plach te seggen, doe sie lange van daer hadde geweest.

Op een tijt solde men den bomgaert schone maken, daer voel holtes ende rijsen in legen, die sie vergaderden ende brachtent daert wesen solde. So hadden sie daer een alten lieven oelden goddienstigen pater, die daer ock starf Ende hij was van boedickhem ende hadde daer groet guet gebracht, mer hij hielt hem seer oetmodich ende cleyn. Ende als hem gevraget waert, waer omme dat hij hem soe rechte oetmodelijc ende schemelijc bewees, na den mael dat hij toe boedichem soe groet guet gebracht hadde Soe antwoerde hij dan weder ende segede: ‘Lieve kinder, god haddet my gegeven ende ic hebt hem weder gegeven. Het hoerde gode toe ende niet mijn, wat solde ic my dan daer van verheffen?’ Dese lieve vader hadde daer groete genoechte in dat suster stijne soe vurichlijc arbeyde mytten yongen. Ende hij quam daer bynnen ende genck tot hem in den bomgart ende sach myt genoechten an horen vurigen arbeyt. Ende dat warck duerde hent dattet doncker bestont te warden, doe bleef hij daer ock soe lange. Die yongen haddent voer ene gewoente: als hem wat schelde of als sie wat toe lijden hadden, soe liepen sie tot suster stijnen ende omme grepen sie, ende clageden hoer hoer noet. Soe was daer een yonck susterken; dat hadde ene wonde gecregen, ende liep ende wolde suster stijne omme vangen, ende omme venck den pater sonder hoer weten. Ende dat nam hij seer swaerlijc, ende dat susterken waert seer bescheemt.

Des nachtes als dat ierste teyken ter metten geluyt was, soe stont suster stijne haestelijc op, ende genck op dat doermter, daer die yongen sliepen. Ende als sie op den doermter was, soe hief sie op ende sanck: ‘Veny, sponsa cristi,’ dat is: ‘comet, bruyt cristi!’ Ende als sie dan hoer stemme hoerden, soe sprongen sie op van den bedde Ende haesten hem die crone te vercrijgen. Ende als sie int choer weren, soe hadde suster stijne een scharp oghe op hem dat sie hem yoe stichtelijc in den dienste godes hadden. Ende daer was sie gemeenlijc die ierste ende die leste, ende stont daer waeke, dat hoer dat sweet van hoer ansichte liep van groter perssen ende bangicheit Dat sie nochtans niet en wolde gaen sitten, al hoe bange dat hoer waert. Ende al was sie hoer selven aldus strenge, sie was nochtans over enen anderen barmhertich ende guedertieren ende medelijdende.

Die hertichynne van sassen hadde suster stijnen in groter weerdicheit Ende plach vaeke myt hoer alsoe mynlijc toe sitten callen als ene moder myt hoer lieve kint. Ende sie plach hoer nae soe seer te beclagen, dat sij si van daer hadden laten trecken.

Dit cloester was gestichtet van eens conynges dochter, als voersz. is. Ende sie levede daer lange yaren also hilliclijc, dat sie mytten hilligen engel sprac Ende sie niet allene, mer ock die ander susteren. Ende daer geschieden mennich myrakel om hore sympelre gehoersamheit willen.

Ende als dit cloester lange hadde gestaen in groter hillicheit ende onse lieve heer sine genoechte ende wanderinge daer lange gehad hadde Soe is dit hillige cloester verwandelt in soe groter ydelheit ende werlicheit, als wat voer geruert is Als dat sie reden yagen myt werliken gesellen. Ende als sie dan weder toe huys quemen, soe hadden sie een schone huys, dat sie omme sijnre schoenheit willen dat paradijs hieten Daer sie voel ydelheit in bedreven, ende danseden daer dan in myt werliken gesellen ende myt wilden monicken nacht ende dach. Ende als sie gengen slapen, soe hoerde men daer soe groet geruchte in den huyse van den duvels, van dansen ende van springen als sij des dages gedaen hadden. Ende al wast dattet daer des nachtes also gespoeket hadde, daer en vrageden sie niet na: sie danseden des dages gelike wal weder an. Ende daer na doe sij beslaten weren, doe plegen sie dit toe wonder te vertellen.

Doe suster stijne dese dinge hoerde, doe dede sie al hoer vlijt daer toe, dat siet geerne weder in der ierster devoeciën hadde gehad Mer sie merckte wal dat sie hoer ierste leven ende quade gewoente quelke conden begeven. Daer omme soe gaf hoer suster stijne totten susteren myt doegentlijcheit ende myt groter vrentelicheit al dat sie mochte Ende sie arbeyde seer dese werlike zeeden om toe kieren. Ende sunderlinge weren daer twie nonnen, dat alte werlike herten weren, tot desen gaf hoer suster stijne als ene moder tot horen lieven kinderen. Ende sie dede al hoer vlijticheit daer toe dat sij sij behielt, dat sie hoer wt den cloester niet en ontliepen. Sie en legede hem giene strengicheit voer, mer sie toech sie myt doegentliker sueticheit soe dat si in ander menschen verwandelt worden Soe dat die oldeste cort daer na procuratrix waert ende had hoer daer stichtelijc ende eersamlijc in. Ende doe dese starf, soe waert die ander weder in hoer stede gesat. Ende doe die susteren van diepenveen weder in hoer cloester weren, soe starf die ierste van desen twien. Ende doe sie ene corte tijt doet hadde geweest, so vertoende sie hoer suster dayken in den slaepe in wonderliker gedaenten Ende in enen ellendigen schijn ende stont voer hoer myt gewrongenen handen ende die oghen lieten hoer, als of sie verschreyt weren. Ende suster dayken segede hoer als verwijtende, als hoer dochte: ‘Suster, hoe nu, hoe nu hoe pleget gy tegen die guede insettinge te wesen, hoe voeldy nu?’ Ende het scheen als of sie al bevende stont ende bat vergyfnisse. Ende suster dayken hadde ene sunderlinge oefenynge, die sie voer die zielen plach te doen, ende die dede sie voer hoer. Doe apenbaerde sie hoer des anderen nachtes weder, mer doe liet sie wat bet ende vroeliker. Ende des dages daer na dede suster dayken noch die selve oefenynge, doe sach sie sij des nachtes weder Mer doe liet sij schoen ende vroeliker. Ende noch dede sie die oefenynge voer hoer, ende doe quam sie des nachtes lest werve tot hoer Ende was schone vercijrt als ene schone conyngynne, ende danckte hoer seer dat sie hoer soe trouwe geweest hadde. Ende mede genck sij op van der eerden totten hemel, ende sie en vernam niet meer van hoer. Hijr wt machmen merken, hoe crachtich hoer gebet was. Mer die ander nonne, die procuratrix na der ierster waert, die hadde enen vroeliken doet Ende sanck myt luyder stemmen, doe sie sterven solde, ‘tedeum laudamus.’ Soe dancber was sie onsen lieven heren, dat sie in horen iersten state niet gestorven en was.

Daer was ock een oelde suster, die hoer ock seer gaf tot suster stijnen leringe ende in settinge. Doe dese sterven solde, doe sanck sie ock myt luder stemmen: ‘In labore requies,’ dat is: ‘in arbeyde ruste’ Soe dat hoer een suster verwonderde, die in den trans voert sieckhuys stont Ende dachte wie daer soe syngen mochte, daer een suster in hoer verscheyden lach, ende en wiste niet dattet die stervende suster was. 

Het waert suster stijnen alte suer, dat siet daer toe brachte dat sie dichte wielen droegen, als men ten diepenveen drecht. Sunderlinge was daer een suster, die plach hoer alte quelke te holden, als siet wiel opt hoevet solde setten Ende van groter onlijdsamheit smeet siet neder ende trat daer op ende speech daer ock op. Ende ten lesten haelde siet weder ende settet al schreyende opt hoeft ende genck daer mede toe choer. Dese brachte suster stijne myt groter mynlicheit daer toe dat sij verwandelt waert in een ander mensche Ende satte hoer wiel doe op hoer hoevet myt groter oetmodicheit.

Doe hilweerts huys een wijltijdes hadde beslaten geweest, doe waert Anenboerch ock beslaten myt groten arbeyt. Doe begeerde die lantgreve dat die susteren van diepenveen toe Anenboerch comen wolden, ende doen hem daer ock anwijsinge hoe sie leven solden. Als die susteren van Anenboerch vernemen dat die susteren van diepenveen daer comen solden Doe riepen si alle: ‘wy en willen die duvelsche menschen niet hebben.’ Als suster stijne vernam dat hem soe gruwelde voer hoer toecomst, soe was sie seer begaen Ende nam ene suster myt hoer van hilweerts huys, die sie toe Anenboerch canden. Ende doe sie op die weer quemen ende sie dat daer bynnen vernemen, doe begonden sie te roepen ende te schreyen, dat men sie daer buten hoerde. Ende in den druustigen moede worden sie toe raede, dat niemant van hem suster stijnen toe spreken en solde. Ende als suster stijne dan bynnen int slot gecomen was, so gaf sie hoer tot stilheit ende tot swijgen, ende liet die ander suster spreken. Mer doe suster stijne troestelijc ende mynlijc myt hem begonde te spreken, doe quemen sie ten herten. Ende eert an den avent quam, hadden sie hoers opsettes al vergheten. Ende suster stijne en was daer niet lange, mer als sie hem wat anwijsinge gedaen hadde, so quam sie weder toe hilweerts huys. Ende sie creech hem noch drie susteren van diepenveen, welck ock ene guede wijle toe Anenboerch weren. Ende suster stijne was ock in een ander cloester, daer sij ock grote vrucht dede.

Suster dayken verwaerde een wijltijdes dat reventer ende diende den susteren ter tafelen Daer sie hoer seer mynlijc in bewees, ende al die susteren weren wal myt hoer te vreden. Soe gevyelt eens datter een suster van der eerden at; ende suster dayken was onledich mytten convente, so dat sie die suster vergat. Dat merckte suster stijne, die by mater sat - want sie supppriorynne was -, ende stont op van der tafelen ende nam suster dayken die schottele wtter hant ende liet die suster snijden, die daer opter eerden sat. Ende suster dayken stont soe mynlijc ende vrentelijc, hent dat die suster gesneden hadde. Doe nam suster stijne die schottel weder van der suster, als sie der genoech hadde, ende dede sie dayken weder in die hant. Ende suster dayken ontfenck die schottele schemelike van suster stijnen hant ende genck hen ende diende den gemyenen susteren voert. Den susteren behagede dit seer wal van beyden, als dat suster stijne medeliden myt der suster hadde, die soe lange beschemt sat sonder eten Ende dat suster dayken dat soe mynlike nam.

Sie plegen van suster dayken te seggen, mochte een levendich dode opter eerden wesen soe weer suster dayken levendich doet. Suster dayken hadde hoer soe schemelijc ende oetmodelijc, als of sie nargent van geweten en hadde Ende sie becummerde hoer allene myt onsen lieven heren ende myt dat gene dat hoer bevalen was. Die susteren plegen van hoer te seggen dat sie soe ingekiert was tot onsen lieven heren Dat sie hoer myt gienen wtwendigen dingen behelpen en conde. Als men hoer bespotte of wat toe leede dede Soe en liet sies niet, sij en dede hem van den selven daege wat weder toe lieve, of sie bewees of toende hem sunderlinge vrentelicheit.

Doe sie dus dat reventer ene wijle verwaert hadde, soe waert sie schoelmeystersche. Sie leerde ende dwanck die kinder seer wal, also dat sie inden choer gengen als engelen. 

Het gevyel eens in den vastelavent dat suster dayken van den kinderen wat gegaen was. Doe hadden hem die kinder geerne wat vermaket ende bestonden yoe een luttel toe springen ende toe dansen. Ende dit sach een suster ende sanck den kinderen wat doe sprongen die kinder wat sie lijves hadden. Ende als suster dayken weder quam ende dit sach, soe waert sie bedrucket ende clagede dit mater. Ende dit waert den armen kinderen soe swaerlijc ende scharpelijc of genamen Dat sie nummer hoer leven en begeerden bet toe dansen Want die penytenciën die sie daer voer doen mosten, en nam gien eynde.

Als suster dayken merckte dat hoer kinder hoer oghen niet wal en waerden, soe bant sie hem die oghen toe myt een doexken. Soe weren die kinder beschemt ende stonden dan ende schreyden, dat dat doexken nat waert. Ende sunderlinge één kint; dat plach te seggen, doe suster dayken al weder en wech was: ‘Wat sie my dede, ic en conde myn oghen niet waren. Mer als ic stont in den choer ende sanck dye tercie Als ic dan quam an dat vers: “Aferte oculos meos” Dat is: “afkier myn ogen”, dat sie niet en sien ydelheit Soe waert ic gedwongen wt den anxte godes myn ogen te waren.’ Suster dayken bedwanck hoer kinder alte wal myt mennygerhande oefenynge ende penytenciën. Sie was soe rechte trouwe in dat geen dat hoer bevalen was, ende seer strenge hoer selven. 

Als sie in den choer stont, soe stont sie myt beslaten oghen ende hadde hoer hande voer hoer, als oft ene bruyt geweest hadde Ende of sie alte mael van hoer selven geweest hadde. Ende als yemant in den choer tot hoer quam om hoer wat noetdruftiges te seggen of te vragen Die moste sie al hartelijc an stoeten, soe was sij verslonden in onsen lieven heren.

Toe hilweerts huys is een alten bewegeliken cruysfix in der nonnen choer daer suster dayken alte grote devoecie in hadde Also dat al hoer bynnensten beweget worden als sie daer voer quam Ende of sie op getagen waert van rechter devociën, dat die gene diet segen daer seer van bynnen in beweget worden.

Hoer kinder die sie geleert hadde, plegen hem soe seer te beclagen dat sie hoer leer niet bet ontholden en hadden Want sie sij seer wal informyerde in geesteliken dingen van bynnen ende in gueder leringe van buten, soe dat sie te seggen plegen: ‘Och, wi weren doe kinder; hadde wy sie nu, wy wolden onsen leven daer bet na stellen.’

Die mater die daer was ende suster dayken, dat weren één herte ende één ziele. Ende suster dayken was mater in allen dingen gehoer- sam, soe wal in den cleynen als in den groeten Also dat sie al den anderen daer een exempel in was.

Sie hadde soe groet verlangen na diepen veen ende plach te seggen: ‘och, mochte ic die poerte van diepenveen apen sien ende mochte daer in gaen hoe wal solde my dan wesen!’

Die susteren van hilweerts huys hadden die susteren van diepen veen in alte groter weerdicheit ende reverenciën Ende spreken seer eerlike van hem ende segeden dat sie hem selven strenge ende hart weren, mer enen anderen guedertieren Ende dat sie guedertierlike myt hore cranckheit leden ende laveden ende presen sie seer ende segeden dattet hillige susteren weren. 

Mer nochtans presen sie suster alijt ter maet baven al, als dat sie die hillichste was van hem allen: soe vol doechden was sij. Sie plach daer in die koecken te wesen ende diende den convente seer doegentlijc ende guetlijc. Als sie by ongelijke personen quam, soe deckte sie hoer ansichte op die diepenveensche wijse. Ende des avends, als si wtter coekenen genck om toe bedde te gaen, soe vande sie altoes iersten die sieken, want sie anders geen tijt en hadde Ende van rechter mynlicheit soe genc sie by die sieke susteren opt bedde liggen. Ende die voete weren hoer dan bytijden wat vuyl, soe dat die bedden wal wat onreyn worden Mer dat was hem al genoechlijc om hoere hillicheit willen. Sunderlinge soe was daer een suster, die seer curyoes ende puntelijc was, ende was eens groten havemans dochter; ende dese hadde suster alijt alte lief ende weert Ende suster alijt hoer weder. Ende die suster waert sieck, ende suster alijt en liet niet of hoer toe visytieren, ende dan genck sij voer op dat bedde by hoer liggen van vrenschappen. Ende soe waert bytijden hoer decken vuyl, ende als dan dat die susteren segeden of wesent hoer Soe segede sie: ‘daer en licht niet an, dat synt suster alijdes vuyle voetkens.’ Soe lief ende weert hadde sij hoer omme hoere hillicheit willen.

Ende als die susteren daer hadden geweest ommetrynt ses yaren soe heben onse eerweerdige oversten medelijden myt hem gehad - Want sie in veren vreemden lande weren - Ende hebben hem enen brueder myt enen waghen gesant omme sie weder toe huys te haelen. Soe worden die susteren alte blijde, doe sie dat vernemen, ende sunderlinge suster dayken Soe dattes die susteren lange niet tegen hoer vergheten en conden. Doe schrief sie suverlike punten ende gaf sie horen schoelkinderen, dat si hoere daer by solden gedencken. Die susteren weren alte drovych dat sie van hem scheyden solden, want sie sie soe mynlike geleert ende informyert hadden Ende hadden soe doegentlijc myt hoere cranckheit geleden. Die mater genck myt sommygen oelden susteren tot desen brueder ende begeerden van hem dat hij hem die susteren noch wat wolde laten Om dat dat cloester daer alte seer mede solde warden ontset. Die brueder antwoerde hem weder myt straken woerden ende segede: ‘Mater ende susteren, het en is giene gewoente dat men Ionferen pleget heen toe geven men pleget peerde ende koen en wech te geven, my is bevalen dat ic sie mede sal brengen.’ Als sie dit hoerden, soe vernemen sie wal dat sie sie niet holden en mochten ende dachten dat sie hem lijden mosten.

Als hem die susteren van diepen veen dan bereyt hadden, soe genck mater myt al den convente, oelt ende yonck, myt groter droefheit myt hem voer die poerte Ende weren by hem also lange als sie conden. Ende doe het ummer wesen moste, doe dede mater die poerte op, ende die bruder ontfenck sine ionferen myt groter weerdicheit. Ende doe sie wt weren gegaen, soe viel die brueder op sine knien, ende danckte mater ende alle die susteren dat sie sinen Ionferen soe guedertieren hadden gheweest ende soe geerne geholden.

Ende doe die susteren van diepenveen een wijltijdes en wech hadden geweest Doe bestonden sie merckelijc weder toe verslappen ende vergeten die guede leringe die sie hem geleert hadden Soe dat siet na seer plegen te beclagen ende segeden: ‘Och, of wy die susteren van diepenveen ten eynde toe by ons hadden geholden soe solde wy wal by onser ierster vuricheit heben gebleven, dat ons nu veer is.’

Als die susteren dan weder ten diepenveen gecamen weren, soe en hebben sie der ierster oetmodicheit, gehoersamheit ende gelatenheit niet vergheten Ende gengen oetmodelike hen, als of sie van gienen dingen en wisten. Suster dayken waert daer oc die schole bevalen, daer sie hoer seer doegentlijc in bewees. Ende reygeerde die kinder seer laeflijc van bynnen ende van buten, want sij was seer wal geleert Ende was stille ende stemmych ende cort van woerden Ende hadde soe nauwe oghen op die kinder, dat sie vaeke myt hem te werke plach te gaen, op dat sie giene wt weghe en solden soeken. Ende wat sie hem hiet doen, dat mosten sie myt énen woerde doen.

Doe si dus die schole een wijltijdes eerlijc ende goddienstelijc hadde gereygeert Doe waert sie priorynne gecaren, daer sie hoer ock seer stichtelijc ende eersamlijc in reygierde Ende den convente in alre stichticheit ende disciplinen voer genck In waken, in vasten, in beden, ende in bewaringe der regelen ende statuten.

Ende als sie dit gedaen hadde ommetrint vj iaer, doe verhengede god op hoer dat sie weder of waert gesat Om dat sommygen duchte dat sie alte strack was. Soe waert sie van hore officiën geabsolvyert, dat sij hoer daer niet voer en hoede, ende dat meeste deel van den convente daer niet van en wiste. Hijr hadde sie hoer seer lijdsamlijc in ende genck soe oetmodelike ende schemelike heen, recht of sie nergent van geweten en hadde Ende was den susteren doegentlijc ende vrentelijc ende den iongen troestelijc.

Het gevyel op een tijt datter een yonge suster seer beswaert ende bedrucket was van bynnen, ende sat in hoer celle ende schreyde. Ende wat hoer deerde en wiste gien mensche dan hoer bijchtvader. Dese suster liet sie wt hoere cellen haelen, ende doe die suster by hoer quam, soe was sie hoer seer troestelijc Ende hadde groet medelijden op die suster ende segede hoer dat sie lijdsam solde wesen sie haddet selven ock soe wal besocht: het weer ene swaer plaghe. Ende doe die suster sweech, soe segede hoer suster dayken wat hoer schelde. Ende sie en conde dat niet geweten heben, god en mostet hoer vertoenen ende apenbaren Want het en hadde hoer gien mensche gesecht.

In deser eerliker goddiensticheit levede sie noch wal xxx yaer, na dat sie of gesat waert Ende gaf ons allen een guet exempel myt hoere devoeter ende stichtiger wanderinge. Ende doe sie wal gepurgeert was ende al hoer schuren overvloedelike vol weren Doe sande hoer onse lieve here ene sieckte toe, als oft hoer voerst geweest hadde. Daer lach sie ene corte tijt an in groter lijdsamheit ende perssen. Doe quam ene suster tot hoer ende begeerde van hoer dat sie onsen lieven heren wolde voer hoer bidden Dat hij sie van dier bangicheit wolde verloesen, daer sij op dat pas mede beswaert was. Doe segede sie, ‘weest des seker, ist dat ic macht by onsen lieven heren crijge Ende dattet hem behachlijc is ende u zalich, hij sal u verloesen vander plagen.’ Ende doe sie soven oft achte weken doet hadde geweest doe waert die suster soe degher verloest, dat sij daer ny meer enige lijdelicheit van en hadde. Doe sij lach ende solde sterven, doe vragede hoer een suster, of sie nu ock wal wat guedes dencken conde, sie segede weder: ‘Iae wal, waer omme en solde ic niet guedes connen gedencken? Alle die gene die in lijden ende in bangicheit sijn, die sullen hem becummeren myt dat lijden ons lieven heren, ende hoer toevlucht daer toe maken.’ Dus starf sie seer devoetelijc op sante Gregorius dach des hilligen bisschoppes van utricht Int iaer ons heren m cccc ende xcj. Ende licht begraven recht tegen die witte doer inden trans op één graf na.

Suster stijne des groeten waert onderkelnersche, ende was alten ynnigen devoeten vurigen brant. Als sie wat guedes mytten susteren plach toe callen, die plach sie te ontsteken, als oft een seraphijn hadde geweest.

Sie was seer stichtich ende was altoes nachtes ende dages die ierste in den choer Ende en spaerde hoer selven niet in singen noch in lesen. Mater dayken ende suster stijne weren gemeenlijc in allen gemyenen werke. Ende doe suster stijne noch yonc was, doe plach sie des nachtes myt sommygen susteren te gaen wasschen, backen ende slachten Ende als dan die susteren des margens quemen ende woldent doen, soe vonden siet gedaen. Doe sij oelt was geworden ende stedelijc toe choer genc, soe begavede sie onse lieve here dat sie blint waert. Daer was sie seer verduldich in ende plach te sitten spynnen int sieckhuys myt horen blinden oghen Ende was soe bedarve, of al dat spynnen op hoer hadde gestaen. Ende als sie also sat, soe was sie soe devoet ende ingekiert, dat sie in hoer ansichte liet als ene vurige vlamme Ende bat dan onsen lieven heren myt wtwendigen woerden dat hij sie halen wolde, wt groter begeerten, die sie hadde by hem te wesen.

Doe het dan onsen lieven heren behagede ende hoer daghe vervullet weren, soe sande hoer onse lieve here ene suuckte toe in hoer luchter sijt Daer sie alte grote pijne an hadde ende ock an starf. Doe sij in deser swaerre sieckten lach, doe plach sij noch den yongen den rechten wech der doechden te leren myt groter vrendelicheit ende doegentlicheit.

Ene suster vragede hoer cort voer hoere doet ende segede: ‘Lieve suster stijne, hebt gy noch soe grote begeerte te sterven als gy plegen:’ doe antwaerde si weder ende segede: ‘Geloevet my, suster weer ic noch viertich iaer yonger ende mochte ic noch , c , yaer leven, in alsulker starckheit als ic doe was Ende myt alre genoechten die die werlt bedencken mach, soe begeerde ic nu te sterven op die barmherticheit godes Soe veer alst sijn lieveste wille weer.’ Dus lach sie seer begeerlijc vereniget myt horen gemynden brudegom. Sie starf int yaer ons heren m cccc ende xcj, des anderen dages na sante Gertruydt. 

Suster alijt ter maet waert weder in die koecken gesat, doe sie weder gecomen was van hilweerts huys Daer sie den susteren seer devoetelike ende trouwelijc in diende, myt groter vrentelicheit ende weerdicheit. Die susteren die weeckelijc weren, den plach sie dat eten na te dragen, op dat sie niet bescheemt en worden. Ende als men wat guedes of wat sunderlinges at ofte dranck, dat plach sie te besparen ende den wekeliken susteren te geven. Sie was hoer selven hart ende alman guedertieren. Sie genck altoes tot allen gemenen werke, als siet enychsyns doen conde. Sie plach ock altoes des nachtes toe metten te gaen nochtans stont sie des vleysch dages altoes weder op des margens toe vier uren Ende genc in die koecken om die cost weeck ende gaer toe maken Ende was seer sorchvoldich den susteren dat eten wal ende puntelijc toe bereyden.

Doe sie hoer mersse vol hadde van allen costeliken yuwelen der doechden Soe waert sie sieck ende lach soe in groter lijdsamheit ende verwachte die toecomst hoers gemynden brudegoms myt groter begeerten Den sie trouwelijc ende myt alre vlijticheit hadde gedient. Sie starf int yaer ons heren m cccc ende xciiij op den achteden dach van meerte Ende is begraven in die noert sijde van den vrijthof. Deo gracias!

Hijr eyndet dat leven sommyger vuriger ende eerliker susteren van diepenveen.

Geschreven int yaer ons heren m vc ende xxxiiij.

Een cort gebet om die liefte godes voer die geene die dit geschreven heeft.