IX.

die xij susteren die ierst die hillige oerde an nemen, van sante Augustijnus in diepenveen.

Die ierste was geheyten suster hille sonderlants, ende was wt cleverlant van eerbaren olders Ende hadde ene werlike dertene begijne geweest. Sie was een bequame eerbaer persoen. Sie wonde iersten toe meyster gerijts huys, ende doe men hijr ten diepenveen began te tymmeren, doe sande sie onse weerdige vader here iohan hijr. Sie was seer devoet ende ynnich, ende cleyn in hoer selven ende wanderde altoes in den anxte godes Ende hoer wanderinge was also dat sie van hem allen gemynnet waert. Ende als die xij susteren gecleedet worden, waert sij ock mede gecleet, ende waert geordyneert rectrix Ende was inder officiën iiij yaer, hent dat die ierste priorynne ten diepenveen gecaren waert. Ende doe sie ene corte tijt of hadde geweest, soe waert sie toe amsterdam priorynne gecaren omme hore doechden willen Om dat sij hem daer een guet fondament solde leggen. Ende doe sie daer ommetrynt xij iaer geweest hadde, soe waert sie weder of gesat. Doe sie daer grote vrucht gedaen hadde, quam si weder ten diepenveen, ende wanderde daer als ene oetmodige suster. Ende als sie een wijltijts te huys geweest hadde, soe waert sie toe clarenwater begeert Om aldaer een guede ordynancie te maken. Daer was sie ene wijle, mer sij en conde daer niet schicken, als sij geerne gedaen hadde. 

Doe spreken die guetwillige susteren te samen ende scheyden van daer ende toegen te samen in vrieslant ten nyen cloester. Ende daer toech sij myt hem ende halp hem daer een guet huys maken Ende nemen daer sante Bernardus oerde an. Ende als sie daer vele guedes gedaen hadde, doe quam sie weder ten diepenveen. Niet lange daerna waert sie weder priorynne toe ghent gecaren Genoemt ‘toe sante mariën in galyleën’, daer sie oc een guet reyement maeckte. Ende alst daer op enen gueden voet ghecomen was, doe voer sij tot horen gemynden brudegom vol gueder werke, den sij puerlike gesocht hadde Ende trouwelike gedient. Ende sie is gevaren wt deser drovyger pelgrymadsen tot horen vaderlande op sante pauwels bekieringe dach Int iaer ons heren m cccc ende xij.  DIe ander was geheyten suster gertruyt monickes. Sie was wt westvalen ende een suverlijc persoen Ende sij was van gueder ridderschap, ende hadde ene werlike nonne geweest. Hoer bekieringe was waerachtich ende vurich. Sie quam ten diepenveen, doet noch niet lange begonnen en was, ende sij genck daer ene wijle in horen roechgelen Mer dat waert hoer verwandelt in een suptijl, ende dat was soe grof, als oft enen graven kedel hadde geweest. Aldus genck sie ende dede die oetmodige werke die men hijr te doene hadde, hent dit cloester geslaten waert. Doe men sie cleede, dede sie mede professie. Ende cort daer na waert sie cantrix, want sie hadde ene schone stemme Soe datmen int hof van romen daer van wiste te seggen, ende dier gebruyckte sie wal. Want doe sie noch in dat werlike cloester was, doe hielt sie dat choer allene op myt twien oelden nonnen sij stont wal ende luyde die clocke ende hielt daet choer mede op. Sie was seer vlijtich ende vurich in den gotliken dienste. Sie hadde waeke enen harden stoet van sieckten, als of sij sterven solde, mer des anderen dages genck sie weder toe choer, als of hoer niet gescheelt en hadde. Sie was ock vestyaria, daer sie hoer ock goddienstelijc in hadde. Hoer oefenynge was in den gront der oetmodicheit, welck men hijr wt merken mochte. Sie vercreech myt groter bede dat sij ene van den novyciën wesen moste, welck hoer swaerlike gegont waert Want sie was op éne nae die oldeste suster. Doe dede sij als die novyciën; dan sie behielt hoer officiën Mer al ander dinge dede sij Als voer wtten capittel te gaen ende ander dinge, die den novyciën toe behoren. Dit dede sij wal drie yaer lanck omme die mynne hoers brudegoms. Ende onse lieve here plach sij sunderlinge te begaven myt sijnre graciën Want sie was seer oetmodich ende cleyn in hoer selven Ende die plecht onse lieve here sunderlinge sine gracie te geven, want het sijnt sine wonyngen. Sie voer vol gueder werke tot horen gemynden brudegom Int iaer ons heren m cccc ende xxvj op sante Iulyanen dach   der hilliger ionferen.

DIe derde suster was gehieten suster griete daegens, ende was van zwolle gebaren, van gueden ende rijken olders. Sie quam al yonck toe meyster gerijts groeten huys om onsen lieven heren te dienen. Ende als sij daer een wijltijdes geweest hadde, quemen die becaringen soe starck, dat sie weder te huys toech. Doe sij daer ene corte tijt weder geweest hadde, soe roudet hoer alsoe seer dat sij hoer niet gelijden en conde, ende hadde geerne weder by guede luyde geweest. Mer sij en mochte toe meyster gerijts huys niet weder comen Want het is daer ene gewoente dat soe wie daer eens sonder oerlof wt gaet, die en heeft daer giene stede meer. Ende als sij dan daer niet weder en mocht comen, soe quam sie toe lammen huys van diesen Ende was daer, hent dat men hijr ten diepenveen began te tymmeren. Doe sande sie onse weerdige vader here iohan brinckerinck hijr self derde. Die ene was suster geese boevyncks, mer die derde suster en quam hijr niet om te blijven, mer dat sij hijr solde helpen arbeyden. Ende suster griete daegens waert vluchtes dat backen bevalen, daer sie seer vlijtich ende trouwe in was Want het was hijr noch seer arm ende swaer wat te crijgen. Ock so was sie vlijtich in allen anderen werken, als te weven ende ander oetmodige ende swaer werke te doen, die hijr overvloedich weren. Sie was die derde van den xij. Sie dede mede professie doe men sie cleede, ende alte hant daer na waert sij suppriorynne. Ende als sie in dier officiën ommetrint twie yaer geweest hadde, soe waert sie pryorynne gecaren in brabant ten barbaren dael, daer was sie tien yaer ende maeckte daer een guet reygement. Doe quam sij weder ten diepen veen ende wanderde daer als ene oetmodige ende devoete suster.

Een deel tijdes hijr nae waert sie weder priorynne gecaren toe betanyen by aernem In welken cloester drie pryorynne geweest hebben wt diepenveen. Die ierste was suster fye van montfoerde, een devoet ende eerbaer persoen, van gueden banrudsen Ende die susteren hadden sie lief ende weert. Sie starf int yaer ons heren m cccc ende xxv des vierden dages na sante gregoryus.

Hijr na quam suster griete daegens voersz, om dat guede te oeken, dat suster fye begonnen hadde. Ende als sij daer een deel tijdes geweest hadde ende den staet des huyses gemerket Soe ondervant sie dat hem die recktoer een groet hynder was, - sij was daer mede in groten lijden - ende sie maeckte hoer toevlucht tot onsen lieven heren ende bat hem om hulpe. Sie verwachte die gracie godes myt groten betrouwen. Ende doe men daer vysitieren solde, so en wolde die recktoer niet dat die vaders van onser oerden daer vysitieren solden Mer hij liet die grauwe vaders daer comen. Ende als die susteren alle tot hem geweest hadden, soe quam suster griete daegens, betrouwende op die hulpe godes. Sie segede hem oetmodelike hoer gevoelen ende guet duncken. Ende alst god hebben wolde, soe gevoelden die vaders als sie Ende maecktent also, dat die recktoer of quam.

Doe weren daer sommych van den susteren, die noch niet gesmaket en hadden den rechten gront eens geesteliken levens, ende hieldent myt hem Ende maecktent also myt sommych van horen vrenden, dat suster griete weder ten diepenveen quam Daer men hoer niet leede an en dede, want sie quam int eertsche paradijs. Mer die gueden hadden hem hijr seer in te lijden.

Hijr nae waert daer weder gecaren suster fenne byckes. Ende dit geschiede overmyds dat gebot des bysschops van utricht, genoemt here sweeder van culenboerch Anders en hadde sie hem niet geworden. Dit was oec een devoet persoen, ende hadde van horen yongen yaren onsen lieven heren gedient. Sie plach te diepenveen schoelmeystersche te wesen ende die susteren goddienstelijc te leren Want sie was seer wal geleert in der schrift Mer voel bet in den geeste ende in den doechden Ende in der oefenynge des levens ende der passiën ons lieven heren Ihesu cristi, den sie lief hadde baven al dat in der eerden was. Sie was soe beset myt gueder oefenynge, dat sij selden ledich was. Ende onse lieve here plach sij soe te begaven myt sijnre graciën, dat siet niet wal verbergen en conde. Sie was soe reynen ionfer, dat hoer borsten wit melck wt geven in een teyken hore reynicheit. Sie was van deventer gebaren van gueden eerbaren olders.

Ende als sij dan een wijltijdes in dat cloester pryorynne geweest hadde, ende die doechden hadde helpen sterken Soe voegedet onse lieve here dat sij weder ten diepenvene quam, ende wanderde seer oetmoedelijc, als sij te voeren gedaen hadden. Ende sij waert doe costersche, daer sij hoer goddienstelike in hadde. Ende daer in eynde sij hoer leven, mynlijc ende suetelijc in onsen lieve heren rustende Int iaer ons heren m cccc ende lviij des dages na sante tijburcius ende vaelryanus Martelers. 

Doe suster griete daegens weder gecomen was van betanyen ten diepenveen, soe waert sie cort daer na begeert toe clarenwater Om dat cloester te informyeren, welck daer op die tijt groet noet was, ende vercregent myt groter bede van onsen oversten. Dit geschiede al voer dat suster hille sonderlants daer quam. Ende als dan suster griete dat reyment onder vant onder ander punte soe vernam sij dat die pravest geset was op grote heerlicheit, ende en hadde niet voel geestes Ende brachte dat guet des cloesters overvloedelike toe, daer sie niet luttel in begaen en was. Sie gaf hoer tot horen gebede ende sochte hulpe an onsen lieven heren, ende verwachte die hulpe godes, hent onse vaders daer quemen. Ende als sij daer gecomen weren, soe apende sij hem hoer herte ende onderscheyde hem alle dinge. Doe ondervonden siet ock also ende quemen hem te hulpe, dat den convente nutte was an ziele ende an lijf. Mer suster griete en was hijr niet of sonder lijden, - ende dat ist recht van den doechden vervolgynge te lijden - Mer dat loen blijvet in ewicheit. Sie quam weder ten diepenveen, hoer seer verblijdende van dat god doer hoer gewracht hadde. Sie hadde so mynnenden herte tot onsen lieven heren, dat sij hoer niet en conde gesparen, waer hij sie toe hebben wolde. Ende dattet een ingetagen devoete suster was, dat bewees al hoer wanderinge ende manier. Sie was oelt van yaren; nochtans genck sij dach ende nacht toe choer. Ende onse lieve here begavede sie dicke myt soe groter graciën, dat siet niet verbergen en conde, ten apenbaerde van buyten. Seer troestelic was sij den susteren in horen becaringen of drucke, diet an hoer versochten. Mit aldusdanigen doechden ende gueden werken is sie gevaren tot horen gemynden brudegom Omme hem te gebruken in overvloediger vrouden in ewicheit der ewicheit Int iaer ons heren m cccc ende lij des dages na sante Leonys.  SUster lijsebet van delft, die vierde van den xij, die was van gueder ridderschap Ende was een wtnemende werlike ionfer ende genck seer schoen ende costelijc vercijrt. Sie was seer gemynt van den menschen ende hadde grote genoechte in alle dat der werlt genoechlic is Mer sij was nochtans reckelijc ende eerlijc.

Als sie hoer yaren een wijltijdes aldus toe hadde gebracht, soe dede onse lieve here sine barmherticheit myt hoer ende ruerde hoer herte hem te dienen ende een guet leven an te nemen. Sie hoerde datmen ten diepenveen een cloester began: soe viel hoer rechtevoert dat herte daer op, dat sij daer wonen wolde ende nergens anders.

Sie genck totten pater der bruederen van doesboerch, genoemt here derck gruter ende apenbaerde hem hoer opset Ende begeerde van hem dat hij hoer helpen wolde dat sij hijr ene stede mocht crijgen, welck hij geerne wolde doen.

Ende na sante Iohannes mysse was toe doesboerch feest, soe datmen dat hillige sacramente daer droech. Doe was daer ionfer lijsebet tot hoers brueders huys, ende dat was een hoege huys. Daer stont sie geproncket ende gecijrt ende sach die prosessie. Ende als dat sach here derck gruter, so trat hij wt der prosessie ende sach sij an ende als sij dat sach, schaemde sij hoer seer. Doe die prosessie gedaen was ende sij ten eten sat mytten anderen, soe waert sij schreyende, ende stont op ende genck in die camer. Doe quam hoers brueders wijf hoer na ende vragede hoer, waer omme dat sie schreyde, Sie segede: sij hadde in horen herten dat daer nummer wt comen en solde; niet meer en conde sij vernemen. Niet lange hijr na soe toech sij ten diepen veen, datmens niet en wiste. Ende een eerbaer man - hoer oem - toech hoer na, genoemt hermen van mekeren, daer plach sij mede te wonnen. Als sij dat vernam, soe waert sij seer verveert ende doe sij hem toe spreken solde, soe bat sij den susteren dat sie voer hoer bidden solden, sij solde mit den duvel toe strijde gaen. Ende als sij by hem quam, soe vragede hij hoer die saeke, waer omme dat sij van hem getagen weer of hoer yemant verturent of te cort gedaen hadde. Sie antwoerde: ten hadde hoer nyemant gedaen, mer sie weer daer om hijr gecomen dat sij onsen lieven heren mochte dienen. Doe hij dat hoerde, waert hij wat gesachtiget ende segede: ‘ist also, soe wil ic u helpen al dat ic mach,’ ende scheyde van hijr wal te vreden. Na luttel daghe toech sij myt suster elsebe hasenbrocks toe doesboerch om saeken willen. Doe kreech sij daer enen sack myt noppen; den legede sie opt hovet ende droech den doer die stat oetmoedelijc Om dat sij vaeke soe homodelijc doer die stat gegaen hadde. Dit was een groet werck des hilligen geestes; want daer hij inder waerheit is, daer werket hij grote dinge, als hoer leven wal bewesen heeft.

Doe sie iersten ten diepenveen bijchte, was hoer bijcht soe rechte berouwelijc ende apen myt enen oetmodigen herten. Ende op dat pas bijchten die susteren tegen die hochtijt van maria magdalenen. Ende doe suster lijsebet gebijchtet hadde, soe bad sij onsen weerdigen vader here iohan om onser god. Doe segede hij tot hoer conde sij myt magdalenen schreyen totten voeten Ihesu, soe geve hij hoer oerlof. Sie antwoerde hem ende segede, ‘en doe ick des niet, dat is my leet,’ ende sij genck tot onsen lieven heren. Ende als sij woer dat venster quam, doe merckte hij dat sij soe beschreyt was, doe en conde hij sine tranen niet ontholden. Ende ock sach hij alsulke gracie in hoer, dat hij segede dat sie nummer van gode en solde gescheyden warden. Ende doe voert an schicte sie hoer te wanderen myt alre vlijticheit ende vuricheit die rechte weghe der doechden Ende pijnde hoer myt alre oetmodicheit an te grijpen die swaer ende oetmodige werke, gelijck den anderen.

Sie was die vierde van den xij, ende alte hant waert sie costersche, ende dat bewaerde sij goddienstelijc. Ende doe sie dit ene corte tijt bewaert hadde, doe starf suster dymme van rijsen suppriorynne. Doe waert suster lijsebet van delft weder in hoer stede suppriorynne gecaren. Ende al wast dat sij baven ons allen gesat was naest mater nochtans bleef sij also in horen gront, als of sij onder ons allen hadde geweest. Sie genck gelijck ons te werke, als die schottelen te wasschen ende die cleeder, te backen ende te brouwen ende dier gelijck. Ende als men graven of spaeden solde, daer was sij mytten iersten, Soe nemen sij hoer van weerdicheit den spaeden wtter hant, soe griep sij den mes mytter hant ende droech den daer hij wesen solde. Sie dede hoer selven also groet gewelt, dattet alremalc verwonderde, want het was een weeckelijc ende cleynlijc persoen. Mater hadde hoer dat officium gegeven: als yemant die susteren te werke wolde hebben ofte behoefde in den arbeyde, dat sij sie dan te werke schicken solde. Als men hoer dan bad om hulpe, soe plach sij altoes die ierste mede in den arbeyde te wesen. Ende want sie altoes die ierste daer mede wolde wesen, soe en beden hoer die susteren niet gerne omme hulpe. Ende als sie in den arbeyde was, soe maeckte sie hoer vaeke seer nat ende vuyl: so troulijc taste sie dat werck an. Nochtans was sie soe weekelic ende had een wijltijdes vele bloedes gebraken, dat sij byna verteert was. Hoer habijt was soe oetmodich ende verworpen: die sie niet gecant en hadde, die solde gewaent heben dat sie niet wijs geweest en hadde. Sie was soe saetich ende zedich waer dat sij quam hadde men sie niet gesien, men en solde niet geweten hebben datter een mensche gecomen hadde. Sie was seer stille ende eersam: ons en gedencket niet, of wy sie ye luytruchtelijc segen lachgen Mer altoes genc sij myt enen geneygeden hoefde ende goddienstigen ansichte, als of sij der werlt niet toe en hoerde.

Sie was onsuekelijc an der tafelen: sie hadde dat snoetste wtter schottelen, eer een ander toe sach. Sie hadde hoer natuer in haete ende was hoer selven hart ende strenge Mer enen anderen guetgunnende ende stuerde hem dat beste toe, soe wal den mynnesten als den meesten. Als sie dat capittel hielt wt maters beveel, soe hadde sie hoer soe rechte oetmodelijc, dat wy daer seer in gestichtet worden. Als sij vermaende of corrygeerde, dat dede sij soe medelijdende, dat nyemant daer myt rechte of gequest en mocht warden. Ende als mater mytten convente vergadert was, soe brachte sij altoes wat voert van horen gebreken, daer sij hoer in veroetmodichde. Ende suster elsebe hasenbroecks ende sij hadden onder hem beyden op gesat dat sij malcanderen wolden vermanen in horen gebreken, als die ene van den anderen wat merckte Daer plegen sie malcanderen seer trouwe in te wesen.

Sunderlinge guedertieren was sij den genen die soe van buyten niet geachtet en weren Ende was daer mynlijc ende toesprekelijc mede. In groter reverenciën ende weerdicheit hadde sij hoer oversten, ende wat sij hoer segeden, dat nam sij als wt den monde godes. Ende als onse vader collacie dede, soe sat sij ende schrief hem dat wtten monde in hoer tafel Ende dat meeste dat wy van alsulken schriften hebben, dat heeft sie vergadert.

Den iongen susteren was sij seer trouwe naden lijve ende ock nader zielen Ende plach hoer gebreken nauwe te merken ende sij daer in te vermanen Ende sie pijnde hem in hoer herte te prenten dat leven ende lijden ons lieven heren. Sie en wolde niet dat sie vele solden lesen, mer dat sie hem inwendelijc solden kieren tot onsen lieven heren, ende hem vaeke oefenen in den wonden cristi. Sie hielt sij tot allen doechden ende was hem daer toe oec guedertieren Ende besorgede sij in allen dingen die hem noetdruftich weren, soe veer als siet crijgen conde.

Doe dat cloester, iherusalem geheiten by utricht, begonnen waert, soe waert sij daer begeert om een guede ordynancie te maken, welck hoer baven maten swaer was Ende toech daer myt soe groten druck, dat sie doe weder bloet brack. Doe sie daer ene wijle rectricx gewest hadde, soe waert sij daer priorynne gecaren Mer sie bleef ende wanderde altoes in oetmodicheit.

Op een tijt maeckte men daer een heymelicheit schone: daer wolde sie ummer toe helpen. Doe nemen hoer die susteren die rietschap wtter hant; doe griep sij toe mytten handen ende nam dat sie crijgen conde. Doe sie hoer leven over gebracht hadde in velen doechden, doe eynde sij hoer leven in teeringe. Sie starf int yaer ons heren m cccc ende xxiij op sante Augustijnus octave.

Doe wi hijr ten diepenveen hoerden dat sij doet was, doe schreyde suster elsebe hasenbroecks also seer. Doe waert hoer gevraget, waer om dat sij schreyde, of sie hoer dat ewige leven niet en gonde. Doe antwoerde sij: ‘dat ewige leven gunne ic hoer also wal, mer my veryamert dat die werlt beroevet is van soe voel doechden, die in hoer weren.’

Die suster die daer myt hoer toech ende naemaels hijr weder quam, segede ons Dat sie op een tijt voer hoer celle quam; doe sach sij daer een groet licht bynnen der cellen. Doe waert sij verveert ende myende dat daer wat gebrant hadde ende sach doer een gat soe sach sij dat suster lijsebet verheven was in dat licht Ende al verwonderende stont sie ende verwachte dat eynde. Doe sie weder tot hoer selven quam, genck die suster tot hoer ende vragede hoer, hoe dat sij hoer voelde ende hoe dattet myt hoer weer. Sie antwoerde: ‘my is al krenckelijc,’ niet meer en conde sij van hoer crijgen. Het is te vermoeden dat hoer onse lieve here wat sunderlinges apenbaerde van horen eynde, want sie bleef voert an al weekelic, hent sie starf.

DIe seste suster van den xij, genoemt truyde schutten, ende was van campen van gueden olders. Doe hoer vader starf, was sie noch yonck, ende hoer moder bleef weduwe Ende waert bekiert by meyster gerijts groten tijden myt sijnre predicaciën, Ende oec ene ander vrouwe, dat ock ene weduwe was. Dese twie ionge weduwen, ghenoemt truyde schutten ende Alijt dreyers, weren seer vurich. Ende doe men dat cloester toe windesem tymmeren solde, spreken sij te samen dat sij daer trecken wolden, ende helpen dat cloester tymmeren myt horen guede Ende dienen den werckluden ende den brueders, als sij deden, myt groter vuricheit. Truyde schutten brachte hoer dochterken, dat een abel suverlijc kint was, to zwolle in eenre vergaderynge Dat daer seer gemynt waert van allen gueden menschen, want het was een kint, daer die geest des heren in was. Ende van rechter guetheit des kindes senden siet van der eenre vergaderinge in die ander omme verweckinge der devociën. Truyde schutten, des kindes moder, was myt hoer deel guedes toe wyndesem ende Alijt dreyers, ende dienden daer onder hem beyde den brue- ders ende den werckluden. Het weren twie suverlike vrouwen personen van ansichte ende staturen. Als sij dan den werckluden dienden, als voersz. is, soe maeckten sie hoer ansichte swart van potten ofte van ketelen, op dat sie niemant oersaeke en solden geven te sundigen. Sie arbeyden vurichlike van buten ende weren van bynnen becummert myt onsen lieven heren. Doe men schrief m cccc ende vj, doe waert diepenveen begonnen, Ende doe was truyde van xx yaren, ende was seer cloeck ende verstandel, also dat den vader beter ende nutter dochte wesen dat sie in een slot weer dan in eenre vergaderinge. Doe begeerden die vaders van here iohan onsen vader dat hiet toe wolde laten dat sij ten diepenveen mochte comen. Soe heeft onse vader hoer begeerte vervult ende heeft hoer ten diepen veen ene stede gegeven. Ende als sie hijr ene corte tijt geweest hadde, doe creech sij dat lijnen neyen. Ende ommetrynt twie yaer daer nae nam sie die hillige oerde an ende genck vurichlike voert van doechden tot doechden. Sie was soe vol guedes: als men sij een weynich ruerde, soe waert men gewaer wat in hoer was Want sie was van bynnen alsoe verlichtet mytter graciën godes, dat enen menschen te bet was, die by hoer was ende myt hoer sprack.

Sie was goddienstich ende seer sachtmodich ende wanderde in der mynnen godes van bynnen ende van buten. Sie was gemynt van horen oversten ende van al den susteren, want sie becanden gode in horen herten te wonen. Die susteren hadden soe geerne medesprake myt hoer van den inwendigen toekier tot onsen lieven heren Ende van den gebreken te verwynnen, ende te wanderen naden herten godes Aldus danige voedinge der zielen haelden sie van hoer als wt eenre abteyken. Ende want sie die gracie godes in hoer mercten, soe waert sie van hem allen in groter weerdicheit gehad. Doe aldus die gracie godes lange tijt in hoer geëert hadde geweest Soe wolde onse lieve here apenbaer maken, oft ock puer golt was overmyds den oven des lijdens. Dus soe moste sijne bruyt doer den wech des lijdens, daer alle die gene doer moeten, die hem gebruken sullen in sinen rijke Want sie moeten gecleedet wesen myt synen cleede, dat is myt lijden. Int yaer ons heren m cccc ende xij doe waert hijr die ierste priorynne gecaren, genoemt salomee sticken Ende suster hille sonderlants waert wt der officiën geset Want sie waert mytten iersten in die officie der priorynnen geset, hent soe lange dat men mytter tijt een ander kiesen mochte. Suster truyde schutten hadde suster hillen sunderlinge lief, want sie in den anxte godes wanderde Ende ock want sie daer an gewennet was, ende ock sommych ander, dient seer swaer was dat sie of quam. Ende dit waert swaerliker van hoer genamen dan van den anderen om dat sie wijser ende goddienstiger geholden waert. Om deser saeken willen waert sij te male seer veroetmodiget, soe alst onse lieve here op hoer verhengede, als hij altoes op sijn wt vercaren pleget. Mer die onsen lieven heren puerlike sueken ende hertelike mynnen, soe wat onse lieve here op hem verhenget of toe sent, daer doen sie hoer baete in. Sommyge weren hoer om deser saeken merkelike swaer, mer sie was als ene wijse bye ende dede hoer baete in dat gene dat hoer dicke ende vaeke hijr van beyegende Want hoe sie meer vernedert waert, hoe dat sij hoer selven meer vercleynde ende vernederde Ende myt groter begeerten plach sij die neder dinge te verkiesen. Sunderlinge pijnde sie hoer te wesen myt horen brudegom in heymeliken steden, alst wesen mochte sonder opsien Ende storte hoer herte dan wt voer hem myt groter ynnicheit ende herteliken toekier. Ende onse lieve here plach sie vaeke te begaven myt sijnre graciën, soe dat sie geheel wt hoer selven getagen waert. In deser saeken waert hoer doecht dicwijl geprueft, of sie in den gront der oetmodicheit stont Ende of sij in der mynnen godes gewortelt was. In deser saeken waert hoer doecht vake geprueft ende apenbaer Want het is wal gesien dat sij der geenre voetstappen custe, die hoer om deser saeken alre swaerste weren. Hijr wt ist te merken, hoe mynlic dat siet nam ende hoe lijdsam dat sie daer in was. Ende al wasset dat sie nu wat scheen gelaten te wesen van der vrentschap der menschen, sie waerde hoer herte ende mont Ende hielt hoer vaste ander mynnen cristi, ya noch vele meer dan sij te voeren plach.

Als sij den loep hoers levens van xxx yaren over gebracht hadde myt groter goddiensticheit ende vuricheit Soe waert sij seer van bynnen getagen geestelijc bedevaert toe romen tot sante Agnieten te trecken, die sie sunderlinge lief hadde. Sie segede hoer opsat eenre suster, genoemt suster gertruyt huyginc, die sie wiste dat sante Agnieten ock seer lief hadde Ende segede hoer dat sij des dages na dertienden dach wt wolde reysen Op dat sij te romen weer op sante Agnieten dach, dat sij dan hoer kerke mochte versueken. Dese bedevaert wolde sie doen myt oefenynge ende myt gebede, sunderlinge alle daege ,l, avemariën te lesen Ende sie begeerde van suster gertruyt dat sij hoer die bedevaert wolde helpen doen. Mer suster gertruyt en consentierde hoer niet, om dat sie anxt hadde, dat sij hoer opten weghe vergeten of vertragen solde. Sie vragede hoer, hoe lange sie daer blijven wolde ende wanneer dat sij weder comen solde. Doe antwaerde sie dat sij daer eens also geweest hadde, ende doe bleef sie daer drie daghe Mer wanneer dat sie nu weder comen solde, daer en conde sie hoer geen bescheyt van seggen.

Des derden dages na dien dat sij dit der suster segede, als op alre kinder dach, so quam hoer soe swaren sieckte an Dat sij op den tijnden dach daer na, als des dages na dertijnden dach, op welken sie op gesat hadde wt te reysen Soe vuer sie wt dit tijtlike leven in dat ewige leven Ende wt deser drovyger pelgrymmaedsen in dat gloriose genuechlike hemelsche vaderlant Tot sante Agnieten myt hoer te gebruken den mynliken sueten Ihesum. Sie starf int yaer ons heren doe men schrief m cccc ende xvij, des dages na dertijnden dach.  SUster swene ter poerten, die sovende van den xij, ende hoer natuerlike suster, gertruyt genoemt, was die viij de. Hoer beyder vader was geheyten iohan ter poerten, ende was toe male een eerbaer staetelijc man na der werlt ende was een schepen toe deventer Ende was een trouwe vrent alre gueder menschen, ende sunderlinge den cloester ten diepenveen. Hij plach dit cloester seer bystandich te wesen in velen dingen ende ock myt sinen tijtliken guede. Sijn huys vrou hiete lutgert, ende was een eerbaer vrouwe, ende seer goddienstich. Sie weren beyde bekiert van meyster gerijt die groete, ende leveden inden anxte godes. Iohan ter poerten wast doe voert an soe swaer in den raet te wesen om dat hem dochte dat hij sine conciencie niet bewaren en conde Ende hij arbeyde daer seer omme dat hij daer geerne wt geweest hadde. Ende als dat niet te werke en wolde, soe vensde hij hem lam te wesen ende genck op krucken. Hij was een lanck eerbaer man daer omme soe lietet hem cummerliker dan of hij cleynre geweest hadde. Mit deser gevenstheit quam hij wt den raet, van welken hij hem seer verblijde, ende danckede onsen lieven heren van der verloesinge.

Doe ten diepenveen soe voel getymmert was dat daer een deel susteren woenden Soe brachten sie daer van groter devociën twie dochteren Als suster swene, die oldeste, dat een alten vurigen stichtigen suster was, trou ende vlijtich in allen oetmodigen werke. Doe suster lijsebet van delft suppriorynne waert, doe waert suster swene ter poerten costersche, daer hoer suster swene goddienstelijc in bewees. Sie schrief den susteren boeke in den choer, die niet en hadden. Ende sie was sunderlinge gekiert totten oetmodigen ende ongeachten susterkens, daer niemant niet vele mede te doen en hadde Den was sie doegentlijc ende pijnde hoer daer by te comen, ende wat guedes daer mede te callen. Sie was bereyt ende willich tot allen oetmodigen ende verworpenen werken.

Als sie den loep hoers levens ten eynde gebracht hadde, ende hoer schuren overvloedelijc vervullet weren myt voel gueder werken Soe kreech sie een seer inder boerst, daer sie ix dage cranck an lach. Ende inder tijt hore sieckten so hielt sie hoer oefenynge als sie plach, sunderlinge in die wonden ons lieven heren. Als hoer yemant toe sprack, dat en mochte niet lanck wesen Om dat sie inwendelijc soe suetelijc becummert was myt horen gemynden brudegom Den sie wtvercaren hadde ende mynde baven alle dinge deser werlt.

Dus soe is sij tot hem gevaren, om te gebruken die groete gueden, die hij belavet heeft den genen die hem mynnen. Sie starf int yaer ons heren m cccc ende xxxix des dages na sante Luciën dach der ionferen.  DIe ander dochter, genoemt gertrut ter poerten, ende was die viij van den xij. Dese was ene devoete ende goddienstige suster, welc onse lieve here begavede myt eenre groter gaven der hilliger sieckheit Want sie hadde een seer hovet ende sie was gebraken, daer sie hoer seer sachtmodelijc in hadde. Sie was nochtans vlijtich in den arbeyde in al dat sie vermochte, soe dattet te verwonderen was dat sie vaeke dede Mer die mynne godes vermochte vele in hoer. Ende sie conde wal schrijven, soe dat sie die grote choer boeke plach te schrijven, ende wes men daer anders behoefde, daer sie seer vlijtich in was.

Op een tijt was sie al merckelike sieck, ende onse vader here iohan liet sie tot hem halen ende sprack hoer toe. Ende onder ander woerden soe verboet hij hoer te sterven bynnen iiij of v yaren. Ende dit was sine menynge daer in om dat sij daer en bynnen mochte comen tot meere bekennisse des inwendigen lichtes ende der graciën godes. Ende alte hant hijr na soe starf onse weerdige vader here iohan brinckerinck. Ende bynnen den drien yaren na sijnre doet soe kreech sij also groten becennen van bynnen, ende soe grote gracie des inwendigen lichtes Also dat sie daer van gestercket waert in toe nemynge der doechden, ende wassinge der graciën godes al hoer leven lanck Also dat sie die xxxiij iaer die sie daer na levede, over brachte in groter vuricheit ende oetmodicheit. Want dese gracie ontfenck sie van gode overmyds dat gebet hoers hilligen vaders here iohan brinckerinck, als sie vermoede.

Op een tijt vragede hij hoer, waer van sie hoer getijde geholden hadde, sie segede: ‘van sante Anthonis.’ Doe vragede hij hoer, of men ock ‘tedeum’ gelesen hadde, sie segede: neen men hadde ene nocturne geholden. Doe vragede hij hoer, wat sie daer wt verstaen of ontholden hadde, doe segede sie hem wat wt der lexcen. Doe hij dat hoerde, waert die hillige vader alte blijde ende sprack wt enen vurigen herten ende segede: ‘Suster, wildy soe merken wat gy leset, soe suldy wal merken wat u noet is te doen, ende te laten Ende sult voert gaen van duchden tot duchden, hent dat gy comet totten staete der vollencomenheit.’

Sie hadde grote mynne ende begeerte tot zalicheit der zielen haddet in hore macht geweest, sie solde geerne al die werlt hebben bekiert. Sie was ene van den hoer susteren, als daer yemant myt vremden luyden sprack. Ende als sij dan daer werlike lude voer die vinsteren kreech, soe was si soe sorchvoldich den wat guedes te leren ende in te prenten Als dat sij solden wanderen in den anxte godes ende in sijnre mynnen, ende die x gebade te holden ende dier gelijck Ende onse suete vrouwe te eren ende die hilligen lief te hebben, ende hijr mede dede sie vaeke grote vrucht. Sie was oc soe vol barmherticheit tot allen armen menschen ende tot alle den genen die in lijden weren. Sie hadde soe grote mynne totten doechden ende tot allen gueden werken, soe dat sie lange begeerde te leven, om dat sie vele gueder werke ten love godes mochte doen. In aldus vuriger begeerten ende gueder andacht quam onse lieve here tot hoer ende visijteerde sie. Want int iaer ons heren m cccc ende lij soe maeckte onse lieve heer ten diepenveen ene grote hochtijt, soe dat hij vele van sinen bruyden toe huys haelde. Want hijr quam eenrehande sieckte, den enen wast in der sijt, den anderen in den rugge ende sommygen inden hals Ende daer voeren wal hore xx mede hen tot horen hemelschen brudegom daer sie ene van was, ende sie haddet in den hals. Ende als sie an deser sieckten bevallen was, doe genck sie tot onsen pater Ludolphus ende begeerde dat hij omme gods willen hoer bijcht wolde horen ende geven hoer onsen lieven heren, als hij dede. Doe genck sie opt sieckhuys, ende in eenre corter tijt voer sie mit horen gemynden brudegom ter ewiger rusten Hem daer steedelike te beschouwen van ansichte tot ansichte Int iaer ons heren m cccc ende lij op sante kathrinen avent. Iohan ter poerten hadde noch een ander dochter in der echt, ende hiet Alijt; dese dochter was van xj yaren, doe sie den man kreech. Hoer vader haddet noede gedaen, om dat sie noch soe yonck was Mer hij en liet niet of, eer hij sie kreech om hoerre olders willen. Het was een eerbaer rijck man, geheiten gerijt comhaer, gebaren van bomel. Hij plach die praestye te verwaren, ende als hij dat ene corte tijt gedaen hadde, soe waert hij des bysschops van utricht, genoemt frederijc van blanckenboerch, rentemeyster. Dese gerijt comhaer was een alten gueden man ende een vrent alre gueder menschen, sunderlinge den susteren van diepen veen Want sijn wijf hadde hijr twie susteren, welck hij seer lief hadde. Ende ock hadde hij seer lief onsen eerweerdigen vader here iohan brinckerinck ende was hem seer trouwe ende by stendich sunderlinge doe hij dat cloester ten diepenveen tymmerde. Ende als onse vader heer iohan begaen was omme gelt, soe plach hij gerijt comhaer toe te spreken. Ende sunderlinge op een tijt liende hij hem c nobelen tot sijnre tymmerynge, ende hij dede dat die nederste stoelen int choer gemaket worden, omdatter vele personen in mochten comen Ende dese stoelen becoestichde hij selven. Dese twie, als gerijt comhaer ende alijt sijn wijf, weren beyde seer eersame personen, ende leveden seer nader werlt, want sie weren toe male rijke in tijtliken guede.

Ende als sie dus lange tijt in groter weelden ende genoechten hadden geweest soe gevyelt dat bisschap vrederijc van utricht voer staveren lach om dat te wynnen Daer hij voel guedes om verteerde, ende daer hem gerijt comhaer vele van sijns selves guet toe verleyde. Ende een tijt lanck daer na, als die reyse geëyndet was, soe eyschede gerijt dat sijne weder. Doe genckt hem mytten bisschop, gelijck alst den vrenden godes pleget te gaen, want den onse lieve here mynnet, den castyt hij. Want die bisschop en wolde hem niet weder geven, mer hij vervolgede hem ock, also dat hij heymelijc wt den lande toech ende vloe in denemarken. Ende als hij daer ene corte tijt geweest hadde, soe gaf hem onse lieve here gracie, alsoe dat hem die conynck van denemaerck seer lief kreech ende in weerdicheit hadde Ende maekede hem sinen muntenaer, want hij constich was in goltsmeden. Die officie der munten dede hij rechtverdelijc, also dattet hem daer geluckelijc mede genck, ende waert weder rijke ende zalich. Onse lieve here die provet die sine in den aven des lijdens, mer hij en verlaet sie niet int eynde. Ende als hij daer een wijltijdes geweest hadde, soe quam hij weder toe deventer ende besach, hoet myt sijnre huys vrouwen ende myt sinen vrenden was. Ende als hij hijr ene corte tijt geweest hadde, soe toech hij weder omme, ende liet hem sijn huysvrouwe eerlike ende staetelike na brengen. Ende als sie daer quam mytten vrenden die sie daer brachten, so worden sie eerlike ontfangen, ende die conynck hadde sie beyde seer lief.

Gerijt comhaer hadde een wijf voer gehad; daer hadde hij alten lieven sone by, die genoemt was goesen comhaer. Dese waert een devoet cathuser in brabant ende brachte in dat cloester wal lx hondert cronen. Dese goddienstige brueder goesen was lange tijt prioer in dat cloester Ende een deel yaren voer sijnre doet waert hij bysschop in ijslandt. Doe hij noch prior was in sijn cloester, soe toech hij op een tijt tot sinen vader in denemarken. Ende als hij daer quam, soe sat sijn vader als of hij wat schrijven wolde, doe vragede hij hem, wat hij schreve. Hij antwoerde, ‘ic schrijve of teykene die hondert nobelen die ic ten diepenveen gelient hebbe.’ Doe segede hij ‘neen vader, schrijvet niet “gelient”, mer “gegeven”’. Die vader segede: ‘ick hebt hem gelient ❘’ hij segede: ‘neen vader, niet “gelient”, mer “gegeven”’. Noch segede hij derdewerf: ‘ic hebbet hem gelient ❘’ die sone antwaerde, ‘neen vader, schrijft “gegeven”’. Aldus verwan hij sinen vader, dat hij schrief, ‘ic hebbe ten diepenveen gegeven c nobelen.’

Over een deel iaren hijr na soe quam gerijt hijr weder int sticht om sine vrende te visitieren ende om sijn tijtlike guet, dat hij by bomel hadde liggen. Soe gevyelt dat hij by onsen vader heer iohan brinckerinck quam; doe spreken sie vrentelike te samen - want sie malcanderen seer lief hadden - Also dat hij onsen vader noch c nobelen liende.

Hijr en baven soe plach hij alle yaer sine geestelike vrende te besorgen myt sunderlingen gaven, Mer baven al diepenveen. Want hij plach hijr alle yaer te senden vij tonne vissches, soe dat diepenveen niet besorget en drufte wesen voer visch, also lange als gerijt levede. Hij hadde soe groet betrouwen in der suster gebet; want als hij in last was of in perijkel der zee Alst dan quam ter mydder nacht ende hij dan ergent gheluyt der clocken hoerde Soe verhief hij sijn stemme myt groter vroelicheit ende troeste sijn gesellen, seggende: ‘Weest wal gemoet; nu bidden die hillige susteren van diepenveen soe trouwelijc voer my,’

Als gerijt comhaer ende Alijt sijn huysvrou een deel yaren in denemarken gewont hadden, soe dede onse lieve heer sinen willen myt gerijt comhaer ende haelde hem wtter tijt Om hem te lonen der groter guedertierenheit die hij den cloesteren ende den geesteliken luyden bewesen hadde om sijnen willen.

Doe gerijt comhaer gestorven was, doe liet bysschop frederijc synen sone here goesen comhaer lx heren pont volgen van sijns vader guet Ende dat gaf here goesen diepenveen wal vij yaer over te gebruken. Hijr en baven so gaf hij ons enen schonen kelic ende noch ander cleynoet so dat hij diepenveen seer trouwe was in al dat hij vermochte. Hij was een devoet bysschop in ijslant; ende waer dat hij reysede wijde ende sijde, hij droech altoes sine celle myt hem in sijnre herten Dat seer groet was van sulken man, die in also groten staete was. Het was een cloeck wijs verstandel man ende sochte Ihesum cristum in al sinen bedrijve, in wes anxte ende mynnen dat hij levede. Ende hij eynde sijn leven in overvloedigen gueden werken Int iaer ons heren m cccc ende xlvij op sante margrieten avent. 

Als iohan ter poerten vernamen hadde dat gerijt comhaer wtter tijt gevaren was, soe liet hij sijn dochter alijt van daer halen, die doe weduwe was Ende en mochte niet lijden dat sie was in dat vreemde lant wt horen vrenden. Soe sende hij lutgert sijn huysvrou daer heen myt sommygen eersamen personen, om hore beyder dochter te halen wattan datmen sie daer geerne beholden hadde Want sie was een guedertieren vrouwe ende seer voldadich ende rijke, want sie hadde wal ridder guet ende en hadde giene kinder. Sie toech dan mytter moder ende waert eerlike toe deventer gebracht in hoers vader huys Daer sie voert bleef mytter wone myt hoeren vader ende moder welck dat beyde leveden als geestelike menschen. Mer alijt hoer dochter was vol werldes ende levede na hore genoechten, dat hoer olders wal anders genamen hadden Want dat sie soe lange yaren gepleget hadde, daer en was sie also haestelic niet of te brengen. Nochtans al wast dat sie aldus werlick ende wtwendich was, sie hadde nochtans geestelike ende guede luyde in groter weerdicheit. Int iaer ons heren m cccc ende xix, doe onse vader here iohan brinckerinck in sijnre lester sieckten lach ende seer cranck was, soe waert hij denckende op die c nobelen die hem gerijt comhaer lestwerf gelient hadde, hijr was hij seer mede begaen ende hadde daer vele becummernisse van in sinen herten, ende men en conde nauwe wal verstaen wat hij meende. Doe stont iohan ter poerten niet veer van hem; soe genck hij wat naerre ende verstont daer wat van ende genck haestelijc ende haelde sijn dochter alijt daer by. Ende als sie daer by quam, soe verstont sie daer ock wat van ende merckede dat hij becummernisse van dat gelt hadde. Doe segede sie wt enen vollen herten, ‘here, weest te vreden ende onbecummert; ic schelde u die c nobelen quijt, die u gerijt comhaer gelient heeft.’ Doe dit geschiet was, doe ruste hij te hant suetelijc in onsen lieven heren.

Onse lieve here en laet niet ongeloent soe wat om sijnre mynne willen gedaen wort Als hijr wt te merken is. Want allentelken soe bereyde hij alijt comhaer enen wech, daer hij sij mede tot hem mochte doen comen Als hij sijn wtvercarnen pleget, die hij tot sijnre gloriën vercaren heeft. Want onse lieve here haelde iohan ter poerten horen vader wtter tijt, den sie seer lief hadde Dat een alten gueden man was, den alle guede menschen lief hadden, beyde geestelijc ende werlick Ende was bekiert van meister gerijt die groete, ende hadde diepenveen ende ander geestelike luyde seer trouwe geweest myt raede ende myt dade.

Als dese twie weduwen aldus berovet weren, soe bleven sie soe te samen sitten ende leveden eerlijc aldus iiij yaer lanck. Die moder was te male een alten goddienstigen vrouwe Mer hoer dochter alijt henc der werlt een groet deel an Mer nochtans niet soe seer, als of sie alsulken moder niet gehad en hadde. Noch soe bereyde onse lieve here Alijt den wech wat naerre tot hem te comen.

Int iaer ons heren m cccc ende xxvij soe waert deventer in terdict gelecht van bisschop van culenborch ende rodolphus van diefelt, die namaels bisschop van utricht waert. Doe quam lutgert ter poerten ten diepenveen mytter wone myt hoere dochter alijt omme den ban te vlien. Ende als sie hijr twie yaer te samen gewont hadden, soe waert die guede vrouwe ter poerten te maele sieck. Doe begeerde sie daer bynne te wesen ende int slot te sterven. Ende om dat sie niet te vreden en conde wesen, eer sie daer bynnen was, soe vercreech siet.

Sie quam hijr bynnen na onser vrouwen lichtmysse, ende doe het genaeckte der gecker tijt, als den vastelavent Soe was die guede moder soe seer besorget voer hoer dochter Alijt, die noch buten den slate was Om dat sie anxt hadde dat sij toe deventer solde gaen ende vermaken hoer mytten vrenden.

Sie was een lanck heerlic persoen, ende ene staetelike vrouwe na der werlt. Ende sij en was doe noch niet seer ynwerts gekiert, soe dat die moder seer sorchvoldich voer hoer was Want hoer vrende hadden hoer seer lief; want waer sie was, daer was een huys vol vrouden. Hoer guede moder en conde niet rusten ende en liet niet of, eer dat sie sij int slot hadde by hoer. Ende sie vervulde die begeerte hore moder, al wast hore naturen seer contrary, alst geen wonder en was Want sie hore naturen overvloedelike genoech plach te wesen in al hore begeerten, ende dat wal becande in den slate niet te vinden. Aldus quam alijt by hoer moder, daer hoer die guede moder alte seer van verblijde, ende dat wal myt rechte, want sie enen groten roef gevangen hadde. Doe bleef die guede moder voert in vreden. Sie was een alten devoeten ende goddienstigen vrouwe, ende hadde alten edelen herte alle dinck int guede te nemen ende ten besten te trecken. Ende seer genoechsem ende dancber was sie in allen dingen, die sie behoefde Ende lijdsam ende sachtmodich in hore sieckten. Ende myt veel gueder werken is sie gevaren tot horen gemynden schepper hem te laven in ewicheit. Sie starf int yaer ons heren m cccc ende xxx op sante gertruyden dach inder vasten. 

Alijt hoer gemynde dochter bleef volherdich in horen gueden opset na hore moder doet Ende genck voert in allen duchden, also dat sie myt groter vuricheit begeerde die hillige oerde sante Augustijny ons vaders, ende vercreech sie myt groter bede. Sie waert gecleedet conversynne int iaer ons heren m cccc ende xxxij op onser vrouwen baetschap in der vasten Ende sie hielt hoer oerde seer trouwelijc ende was horen oversten onderworpen in alre oetmodiger onderdanicheit ende gehoersamheit. Sie was seer schemel ende mynlick onder horen mede susteren. Men mach wal van hoer seggen dat onse lieve here van ene leuwynne gemaket hadde een sachtmodich lammeken Dattet myt groten wonder was an te sien van den genen die sie voermaels gekant hadden, dat sie tot sulken staet ende leven was gecomen. Dit was die verwandelinge der rechter hant godes, sonder wes gracie dit onmogelijc hadde geweest. Sie was seer cleyn ende oetmodich in hoer selven: soe wat sij dede, dat dede sie myt oerlof, hoe cleyne dattet ock was.

Seer vlijtich was sie op hoer werck, ende en liet hoer niet duncken dat sie hijr groet guet gebracht hadde Mer sie gelijckte hoer in allen dingen horen mede susteren in alre nederheit. Die susteren segeden hoer ondertijden dat sie solde gaen ende vertreden hoer wat: dat moste sie wal doen. Dit deden die susteren van barmherticheit, want sie soe vele nader naturen plach te hebben. Soe antwoerde sie: ‘ic moet myn broet wynnen,’ soe segeden sie weder ‘gy hebt hijr genoech gebracht.’ Sie segede schemelike weder: ‘dat heb ic al om gods willen over gegeven, ende byn arm mytten anderen susteren.’ Dit overgeven was alsoe voer gode, ende hoert toe allen geesteliken menschen die onder gehoersamheit staen.

Sie was seer ingekiert tot onsen lieven heren, als sie inden choer was onder den getijden ende onder mysse, soe was sie soe devoet ende ynnich tot onsen lieven heren Ende hadde hoer soe sijde neder geslagen, dat die susteren diet segen, hem daer te bet van voelden. Ende sie hadde grote mynne ende begeerte wat guedes te lesen ende dat woert gades te horen.

Doe sij den loep hoers levens tot enen zaligen eynde gebracht hadde, soe creech sie een sieckte, dattet scheen als oft vorst geweest hadde. Daer was sie ommetrynt vj weke sieck an ende was soe lijdsam ende soe vol guedes Ende kierde hoer soe suetelijc tot onsen lieven heren, myt ynnigen gebede begerende dat hij hem over hoer wolde ontfarmen ende vergeven hoer al hoer sunden. Dit en dede sie niet alleen wakende, mer ock als sie een weynich van hoer selven quam.

Op een tijt droemde hoer wat, dat hoer niet genoechlic en was, dat was hoer alte swaer, ende clagedet eenre suster, geheyten salomee van den wiel Welck dat by hoer was ende verwaerde sie, ende was ene van onsen oeldesten susteren. Dese suster segede tot hoer: sie wolde hoer leren, hoe dat sie suverlike drome solde crijgen, daer sie seer begeerich toe was. Doe segede sij hoer, als sie slapen wolde, soe solde sie hoer hovet leggen op die boerst ons lieven heren Ende suyken sine grondelose mynne ende barmherticheit: daer wt soe solde sie suete drome crijgen. Sie dede als hoer geleert was, ende creech doe te hant enen alten suverliken droem. Doe sie ontwakende was geworden, segede sie tot suster salomee: ‘Och, ic hebbe alten suverliken droem gehad.’ Doe segede die suster: ‘wat is dat?’ sij segede: ‘hijr sal alten schonen ende langen bruloft wesen,’ alst ock geschiede na hore doet, als men noch wal hoeren sal.

Sie bleef wal te vreden, in hore vuricheit overhalende dat leven ende lijden ons lieven heren, als sie gewonne was in horen leven. Als sie gevoelde die zalige ure alte hant by te wesen, doe segede sie, ‘nu comtet.’ Doe riep sie myt luyder stemme ende segede, ‘vader, in dinen handen bevele ic mynen geest.’ Ende dat riep sie myt soe starcker stemme, dattet ons seer verwonderde, dat een stervende mensche alsulke cracht hadde. Ende in alte corter tijt gaf sie gode horen zaligen geest hem te gebruken in ewicheit Int iaer ons heren m cccc ende lij op sante valentijns dach.  SUster mechtelt van apeldoern, die ix van den xij, was ene oetmodige ende goddienstige choer suster. Sie was wt gelre lant van gueder ridderschap; hoer wanderinge was seer oetmodich ende schemel Ende myt groter begeerten omme helsede sie dat zalige cruce der penytenciën, want sie was seer vlijtich in oetmodigen werken Ende sij was alte geerne by den oetmoedicsten susteren, die wat ongeachtet schenen te wesen.

Dese guede suster hadde ene natuer, daer hoer vaeke al bange mede waert Mer onse lieve here die halp hoer soe dat hoer doechden gengen baven dat gebreck der naturen. In den dienste godes daer was sie alsoe vurich in, dat sij daer selden was sonder overvlodigen tranen. Sie mynde swijgen ende sterven der naturen ende alle doechden.

Sie hadde enen neven, dat hoers oems sone was, ende hiete hermen van apeldoern. Dese wonde te deventer ende was een alten abelen iongelynck ende seer werlick ende rijke. Dese plach ondertijden tot hoer te comen, ende dan plach sie hem vele guedes te seggen ende te leren. Ende hoe dat sie hem meer guedes segede, hoe dat hij dicker weder quam ende hij begonste allentelen een vonxken te crijgen Ende ten lesten waert hij soe vurich, dat hijt al over gaf ende toech toe monichuysen ende waert een hillich catuyser. Ende hij genck seer vurichlike voert, soe dat al dat cloester van hem verbetert was, ende was seer gemynt van alle den brueders. Ende als hij daer een deel yaren enen zaligen ende vurigen loep gehad hadde, soe waert hij sieck, also dattet zalige eynde quam. Ende doe hij also lach dat die brueders anders niet en wisten dan dat hij doet was Ende sie alle druckich weren om sijn of scheyden, - want sie hem seer lief hadden ende hadden hem seer noede over gegeven - Doe quam hij weder tot hem selven ende segede: ‘och brueders, wat doet gy? - god moetet u vergeven! - Ick was al in die doer des ewigen levens: daer hebdy my weder wt geropen. Mer doch, comet nu alle gader by my ic wil u een sermoen in latijne doen Op dat gy sekerlike geloven moegen dattet waer is dat ic u seggen sal, ende alst sermoen wt is, soe sal ic weder varen int ewige leven.’ Ende hij dede hem alten schonen sermoen in latijn, des gelijcks sij ny ghehoert en hadden, nochtans en conde hij geen latijn, want hij was een convers. Ende als dat sermoen wt was, doe voer sine ziele int ewige leven, soe als hij hem gesecht hadde. Dese brueder heeft gehat een geheel afkier van allen quaden, ende een geheel toe kier tot allen doechden Het hadde anders onmogelijc geweest dat hij also haestelijc tot alsulker vollencomenheit solde gecomen heben. Och, dat gehele toekier tot gode dat brenckt also voel guedes in ende het maket een suete genoechlijc leven.

Suster mechtelt was alte blijde van sijnre bekierynge, om dat van een wolf een lam geworden was Ende dat horen cleynen arbeyt soe wal bestaedet was. Want soe als sie selven pijnde te wanderen na den liefsten willen godes na horen vermogen, soe verblijde sie hoer soe voel te meer in allen dingen, daer god in gelavet mochte warden. Ende doe onse lieve here sijnen willen wolde doen myt sijnre gemynder bruyt doe creech sie ene abstony in hore boerst, daer sie ix dage an lach Ende is also gevaren tot horen gemynden brudegom, den sie mynde baven alle dinck.

SUster gertruyt van der lyst, die x de van den xij, ene goddienstige choer suster. Sie was van zwolle, ende here remmelt van der lyst, die decken van deventer, was hoer brueder. Suster gertruyt was te male een suverlijc persoen ende seer reyne van naturen. Sie plach myt horen brueder den decken te wonen, ende onse lieve here gaf hoer een inslach, also dat sie hoer leven begeerde te beteren ende onsen lieven heren te dienen Ende sie gaf horen brueder den decken hoer begeerte te kennen. Ende hij was hoere begeerten genoech ende halp hoer toe deventer int convent; daer waert sie ene faely begijne In welken staete sie vurichlike voert genck ende levede seer strengelijc in vasten, in waken ende in ander penytencie. Ende doe sie daer een wijltijdes geweest hadde, doe waert sie noch vuriger ende begeerde onsen lieven heren noch naere te wesen Ende hadde grote begeerte te leven onder gehoersamheit Ende begeerde van horen brueder dat hij hoer helpen wolde dat sij ene stede ten diepenveen mocht crijgen. Ende hij was bereyt hoer begeerte te vervullen ende genck tot onsen weerdigen vader heer iohan brinckerinck ende bat hem om ene stede, ende hij gaf sij hem. Ende doe sie ten diepen veen gecomen was, gaf sie hoer seer vurichlijc totten doechden Want hadde sie voer vurich geweest, sie waert doe noch voel vuriger. Mer sie en moste nu soe niet vasten ende waken, ende ander penytencie doen na horen willen als sij plach Mer sie moste nu gehoersam wesen, als hoer ock groet noet was. Want sij hadde hoer natuer also groet gewelt gedaen der wijlen dat sij na horen willen ende guet duncken levede Dat sie vaste al sieckelijc was der wijlen dat sie hijr wonde; ende ten lesten viel sie in teringe, daer in eynde sie dit tijtlike leven, ende voer tot horen gemynden brudegom in dat ewige leven Mit hem te verblijden in ewicheit, op sante valentijns dach Int yaer ons heren m cccc ende xxij. 

Suster elsebe hasenbroeks was die xj van den xij susteren,

Suster truyde van beveren was die xij.
Hijr eynden die xij susteren, die ten diepenveen iersten die hillige oerde an nemen.