(18) Van zuster Grieten van Nyënbeeke. (1422)

Dese guede zuster Griete was van groten ende gebuertigen oelders nae der werlt, want oer moder was eens banrudsen dochter. Mer si maecte oerselven veel edelre ende groter overmids oere oetmodiger, goddienstiger ende doegentliker wanderinghe. Want alsoe geheelick gaf si oer tot alre oetmodicheit ende nederheit, yae tot allen doechden, dat onse lieve Here luchte in al oere wanderinge. Si en was niet oelt in den getaele der jaeren, mer oelt ende rijpe van zeden. Als si over die plaetse of anders ergent genck, soe genck si soe devotelic ende ingekiert, alsof onse lieve Here voer oer hadde gegaen, dragende Sijn cruce. Altoes genck si gemyenlick ende hadde oer covele voer toegeknoepet, ende genck dan alsoe zedelick ende gesaet, alsof si oer herte in oeren handen gedragen hadde. Alsoe devotelick ende mit alsulker andacht plach si die salmen te lezen, datten zusteren plach te duncken, die bi oer te werke weeren, dat si oer in enen yegeliken verse bedede. Seer oetmodelike plach si oer gebreke ende crancheiden te beliën, daer si oer toe gheneyget voelde, ende daer si oerselven voer enen anderen in bescheemde.
Het geviel op een tijt, dat si genc tot eenre zuster omme oer gebreke te beliën; ende als sij onderlinge callende weren, soe segede zuster Griete onder ander woerden: ‘Siet aldus hoverdich ende ongestorven bijn ic noch, dat ic wal gedacht hebbe, als ic over die plaetse genck: stonde daer nu yement inden poerthuys, die alsoe luyde spreke, dat ict hoerde, ende segede: ““siet daer gaet Peter van Stienberges dochter hene””, daer solde ic wal een ydel behagen in voelen, soedat my duncken solde, dat ic oeck wat weer.’Doe wolde sie die zuster wat veroetmodigen ende vertelden oer, hoe dat op een tijt een zuster tegen onsen vader, her Iohan vanden Gronde, calde van oeren groeten magen ende geslechte, ende doe antwoerde hi oer weder ende segede: ‘Zuster, sijn gi vanden schilde ende vanden wapenegeboeren, soe sijn gi van dieven ende moerdeners geslechte’. Ende als oer die zuster dit segede ende veroetmodichde si aldus, soe toende si oer soe mynlick blijde, ende genck oeck alsoe vroelick enwech, recht of si om alsulken antwoerde daer gecomen hadde geweest.
Op een tijt seten een deel zusteren tesamen inden bedehuys ende spreken wat guets tesamen, ende daer was zuster Griete mede. Ende oer onderlinge callen was, dat een yegelick seggen solde, wat hi guets gelesen hadden, of wat hi onsen lieven Heren indien dage guets gebeden hadde, of wat hi guets opgeset hadde, daer hi omme Gods willen in sterven wolde of dat hi om Gods willen doen wolde. Ende alst an zuster Grieten quam, dat si wat seggen solde, soe segede si oetmodelike, dat si onsen lieven Heren gebeden hadde, dat si noch omme Sinen willen een tredelijnc worden mochte, ende dat si oer noch mit herten ende mit lichaem mochte buygen ende veroetmodigen onder alle die zusteren, als dat alremalck over oer mochte ende vrij tot oer weer. Alsoe gehelick kierde si oer tot onsen lieven Heren onder myssen, dat een zuster van oer plach te seggen, dat sijs al den dach te bed voer, als si onder myssen bi oer te liggen quam, ende si sie dan in oer aensichte mochte sien.
Seer oetmodich ende verworpen was si in oeren clederen, ende mit cleynre ende sobere noetdruften liet si oer genuegen. Ende wonderlike nouwe nam si des waer, dat si yoe niet en hadde, dat si mit sijnlicheiden besat of anhenck. Ende wasset dat si yet hadde, daer si oer toe geneyget voelde, dat gaf si over, ende maectes oer mitten iersten quyt. Het gevyel eens dat si een register hadde in oeren boecke, ende ten iersten dat si gevoelde, dat si daer wat synliker toeneylicheit toe hadde, soe nam si dat uut oeren boecke, ende brachtet oere spreecksuster, ende belijden oer oer crancheit, dat si noch soe ongestorven ende ongoddienstich weer; ende si gaft omme Gods willen over. Een suster plach te seggen: die tijt, die si mit oer ommegegaen hadde, die weer seer cort; mer nochtan en neme si niet alte groetes wat, si en hadde oer heilige ende godformige wanderinghe die corte tijt ondervonden.
Si en plach oer niet te cieren, noch toe te maken, als si voer die poerte solde gaen mit yement te spreken, al hadde si oec onrenlick werck gedaen, mer alsoe als si was ende als soedanigen werke toebehoerde, alsoe genck si hene. Het gevyel op een tijt, dat oers vaders knecht voer die poerte quam ende wolde si spreken, ende op die selve tijt seten die zusteren ende nopten, soedat si oetmodelike toegemaket weren mit leliken schorteldoeken ende armdoeken, alset soedanigen werke beteemt. Ende aldus bebonden ende toegemaket genck si totten genen, die si te spreken begeerde.
Op een tijt was si tot oers vaders huys omme zake, die si daer te doene hadde. Ende op dieselve tijt was tot oers vaders huys gecomen oer nychte, oere moder zuster dochter. Ende alst dan tegen die maeltijt genck, dat men eten solde, soe satte zuster Grieten moeder oer nichte voerscreven aen oersselves taefle, daer siselven an sat, mer oer eygene dochter heyt si gaen sitten bi oer dienstjonferen, die nochtan oeck van buten tot oer gecomen was. Ende al hadde oer zuster Griete hier merclick in te sterven, nochtan en toende si nye inder tegenwoerdicheit noch naemaels, doe si weder gecomen was, mit woerden noch mit gelate, dat si oer hier in te sterven ende te lijden hadde. Dit of desergelike plach oer dicke te beyegenen van oere moder, dat der natueren al seer contrari was; mer also wijslike ende goddienstelic conde si dit beleyden, dat si een volcomen wercman scheen te wesen. Nochtan dede oer moder dit van wijsheiden, opdat si oer nergent op verlaten en solde, noch dat si niet gedencken en solde, wat si in der werlt gelaten hadde, of si vanden vleysche, of vanden boesen geeste, of vander werlt yet weder achterwert getoegen worde; want si mit gienre professiën noch beloften verbonden en was.
Si hadde twie zusteren ten Diepen-veen int slot; ende het geviel dat oer ene zuster professie solde doen. Ende doe quam oer moder hier mit oeren anderen kinderen ende vrenden, ende begeerde van her Iohan Brinckerinck, onsen vader, dat oer dochter Griete mede moste trecken ten Diepen-veen tot oere zuster, want si professie solde doen. Ende dit weygerde hi oer, soedat oer zuster Griete omme Gods willen moste lijden ende blijven bi huys. Ende als oer aldusdaniges wat beyegende, soe bewees si oer soe doegentlick als voerscreven is, dat si daer den zusteren een sonderlinge exempel ynne was.
Seer onzueclick was si ander taeflen. Want die groeve spise, die men hier in dier tijt te eten plach, die aat sie alsoe rondelike hene, alsof si al oer leven niet dan speck ende warmoes gegeten en hadde, soedat een oelde zuster van oer plach te seggen, dat si oer alsoe rondelick ende onsueclike hadde ander taeflen, dat si merclike bescheemt worde, als si bi oer te sitten queme ander taeflen. Op een tijt sat si ander taeflen ende solde eten, ende doe wert oer een schottele wermoes voergesat, ende in dien wermoes, dat oer voergesat wert, lach een doede mus, die daer doot in verbrant was. Doe si dat sach, nam si die mus uuter schottelen ende legede si bi oer op die taefle, ende aat dat wermoes al deger uut. Ende doe nam si die mus suverlike in oer hant, ende legede si weder in die schottele, ende si en segede niets, niet dat ene noch dat ander; noch men en hoerde oeck naemaels niet, dat si daer enyghe croeninge of calinge van maecte, datmen den pot soe quelke gedecket hadde of diergelick. Voerwaer dese guede zuster en heeft oerselven niet gesocht, mer Cristus heeft oer leven geweest ende sterven oer gewijn. Al oer zeden ende wanderinge van buten die toenden, dat si hier gien blyvende stat en hadde, mer mit al oeren herten sochte si die toecomende, ende gaf oer tot alsulken sterven ende uutgaen oersselves, dat niets niet in oer en was, ten was altemale gekiert tot onsen lieven Heren. Ende si brack oer alsoe gehelick van oeren vrenden ende magen ende van alle dien, daer die natuer vermakinge of soelaes van nemen mochte, dat sijs hier niet lange geherden en conde. Ende hieromme als si hier ommetrijnt van negen jaeren gewoent hadde, soe viel si in teeringe ende in ziecheit, soedat si doe voertan al meestelick quelke voer. Ende daer en was oeck temaele anders gien saeke toe noch waeromme, datmen van buten weten of mercken conde, dan dat si oer alsoe vuericlick ende gehelick tot onsen lieven Heren ende tot allen doechden kierde, soedat die natuer ghebreken moste ende en condes niet langer geharden. Ende hieromme waert si yoe lanck yoe sieker, ende quam ten lesten tot enen zaligen eynde, ende vercreech alsoe van oeren brudegom Ihesu Cristo, daer si dicke omme gestreden ende geleden hadden, ende daer si oeck mennigen doot om gestorven hadde. Want si en heeft dat rijck Gods mit waernemen niet vercregen. Mer si heeft daer dicke om gedaen, dat oere natueren harde seer contrari was. Want doe si gestorven was, vonden die zusteren in oere taeflen ghescreven, dat si opgeset hadde in oeren herten, dat si die guede gewoenten des huyses hoelden wolde, alsof si sie gelavet hadde. Ende oec hadde si daerin gescreven: ‘All en hebbe ic ghiene professie gedaen, nochtan gehorsomheit, reynicheit ende niet eygens te hebben, dat is mijn trouwelschat’. Hieruut is te mercken, wat oer myeninge ende waeromme geweest heeft in al oeren werken. Ende wattet inne heeft, dat si in oer taefel gescreven hadde, als ment mitten werken vervullen sal, dat weet diegene alrebest, die daer dagelix in arbeidende is dat mitten werken te volbrengen.
Dese guede zuster Griete hadde ene manyer over oer, dat si altoes, wanneer dat oer oer moder vragede, hoe dattet oer genge, plach te antwoerden: ‘het is reedelick’. Ende als si gestorven was ende oer moder oer begeerde te sien, soe sloech men dat vat op, soedat si se sach. Ende doe nam si sie bi der hant, ende segede: ‘Lieve kint, nu sie ick, dattet altoes reedelic heeft geweest ende niet synlick’. Ende als si dan aldus zalichlick tot Gode gevaeren was, soe waert si ten Diepen-vene begraven, want si hadde daer twie zusteren, als voerscreven is. Hiernae soe starf die ene zuster, ende die waert doe in zuster Grieten graf begraven. Doe genck die levendige zuster ende nam dat doede hovet van zuster Grieten, ende droech dat van devociën al heymelick in oer celle. Ende daer gaf dat hovet alsulken goer ende ruecke van hem, dats die zuster niet verbergen en conde. Ende als siselven naemaels plach te seggen, soe en hadde si nye in al oeren leven enyge fyoletten of ander bloemen geroeken, die alsulken zueten rueke van hem geven. Ende hieromme soe nammet oeck een ander zuster van devociën in oer celle. Mer alst voer den pater van Wijndsom quam, soe was hi besorcht ende en dorstes niet oerleven, dat ment alsoe buten der eerden solde hoelden. Hieromme, als zuster Katheryna van Naeldwick, supprierynne desselven cloesters van Diepen-veen, gestorven was, soe waert dat heilige hoevet mede in dat vat ghelecht, opdat diegene tesaemen solden rusten in der eerden, die tegader mit Cristo solden regnyeren in den hemel.