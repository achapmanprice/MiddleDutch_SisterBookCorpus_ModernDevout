(26) Van zuster Alijt Plagen. (1428)

Dese guede zuster Alijt hadde sonderlinge gracie inder Heiliger Scrift, ende daer gaf si seer oeren vlijt toe te lezen ende te studieren, opdat si inden somer, alst oer wal genck, vergaderen mochte, daer si inden wijnter der tribulaciën ende wederspoedicheit op teeren mochte. Si hadde in beveel, dat si dat wullen verwaerde. Ende dit oetmodige ende onreynlike werck dede si goddienstelick, ende was trouwe in oere officiën. Hiernae als oer dese onlede verdragen waert, soe pijnde si oer tot onsen lieven Heren te geven, ende mit groter vuericheit kierde si oer totter Heiliger Schrift, opdat, als sij van bijnnen angevochten worde, wapene hadde, mit welken dat si oer weren mochte. Dese zuster was van natueren daertoe geneyget bij oerselven hene te gaen ende oer dijnxken bi oerselven te doen, soedat si niet gekiert en was totter gemyenten mit vrendeliker toesprekelicheit. Het was van natueren een verstandel mensche ende hadde veel sijnne, mer si volgede oeren verstande ende guetduncken alte veel, soedat si daer dicke omme veroetmodicht ende vernedert waert, ende was oeren oversten ende den zusteren daer dicwil moyelick in. Mer want sijt inder natueren hadde, soe en conde si oer nyet alsoe gehelick daer van beteren, als si lichte geerne gedaen hadde. Ende hieromme hadde sij oer dicke te lijden. Mer onse lieve Here mochte lichte dit gebreck op oer verhengen te comen om oer veroetmodiginge of om een quader daermede te schutten. Want die guede God, gelikerwijs als Hi guet ende die alrebeste is, soe kan Hi alle dijnck int guede ende in dat alrebeste kieren tot orber ende nutticheit Sijnre uutvercorenre.
Als dese guede zuster gestorven was, een wijlken nae oere doot, soe apenbaerde si oer enen brueder van Wijndsom, ende heyt brueder Henrick Mande. Desen segede si, dat si in seer groter pijnen weer, ende want si oer in oeren leven soe sonderlinge gehad hadde ende alsoe gekiert hadde vander gemyenten, daer si oeren oversten ende den zusteren dicke moyelick in geweest hadde, soe haddet onse lieve Here op oer verhenget, dat oer dat gemyene gebet der heiliger karcken ende oec dat oer die zusteren nae deden, niet alsoe te staeden, noch te hulpen en quam in vercortinge oere pijnen, als anderen zielen. Want si overmids oeren eygenen sijnne ende voernemen oer niet gekiert en hadde totter gemyenten, ende hadde oerselven bet geloeft dan enen anderen. Dit gebreck ende dese apenbaeringe hebbe wi daeromme geschreven, opdat wi hieruut weten ende mercken moegen, hoe seer schadelick dat dese sonderlincheit is dengenen, die in cloesteren of in vergaederinge een gemyene leven heeft aengenomen te leyden; ende mede daeromme, opdat wi weten moegen, waervoer dat wi ons hueden sullen. Ende lichte onse lieve Here heeftet daerom verhenget, dat si dese dijnge seggen solde, opdat naemaels een ander te voerhoediger wesen solde, ende pijnen hem te meer sorchvoldeliker tegen dit ghebreck te setten. Want als sancte Pauwel secht: ‘Al dat gescreven is, dat is geschreven tot onser verbeteringe.’ Hieromme, sijn wi guede bijën ende onsen geesteliken orber zueken, soe sulle wi hier pijnen honych uut te trecken ende gien venijn. Ende dan en salt ons niet luttel vorderlick wesen in onsen geesteliken voertgange. Want als dieselve apostel secht: ‘Den gueden ende die Gode mijnnen, dien wercken alle dijnck mede int guede.’ Hieromme soe laet onse oge eenvoldich wesen, opdat al onse lichaem luchtich si. Ende dan en sal nyement alsoe gebreclick of ongoddienstich wesen, wi en sullen daer wal veel gueder punten van mercken, daer wi grotelick onse baete in moegen doen. Want alle dijnck wercken ons enter int guede of int quade, naedien dat wijt van bijnnen trecken. Wee dan dengenen, die van eens anders ghebreke sijne wapene maket, mit welken dat hi hem weren mach, als hi geschulden of veroetmodicht wort. Soe wie aldusdanich is ende hem mit aldusdanygen dijngen pleget te behelpen, die sal weten, dat hi noch vanden dijstel vigen, noch vanden doernen druve vergaderen en sal; dat is: hi en sal vander bittere wortelen sijns herten niet voertbrengen wijn der devociën, noch zueticheit godliker graciën.